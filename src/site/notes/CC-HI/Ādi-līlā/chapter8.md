---
{"dg-publish":true,"permalink":"/cc-hi/adi-lila/chapter8/","created":"2025-01-05T19:32:04.796+05:30","updated":"2025-03-04T23:44:12.603+05:30"}
---


Ādi-līlā
Chapter 8

# Chapter 8 -     लेखक का कृष्ण तथा गुरु से आदेश प्राप्त करना

श्रीचैतन्य-चरितामृत के आठवें अध्याय का सारांश श्रील भक्तिविनोद ठाकुर ने अपने अमृत-प्रवाह-भाष्य में दिया है। इस अध्याय में श्री चैतन्य महाप्रभु तथा नित्यानन्द प्रभु की महिमाओं का वर्णन किया गया है और यह भी बतलाया गया है कि यदि कोई हरे कृष्ण मन्त्र के जप में अपराध करता है , तो उसे कई वर्षों तक जप करते रहने पर भी भगवत्प्रेम प्राप्त नहीं हो पाता। इस सम्बन्ध में श्रील भक्तिविनोद ठाकुर अष्ट-सात्त्विक-विकार नामक शारीरिक लक्षणों के कृत्रिम प्रदर्शन के प्रति सबको आगाह करते हैं , क्योंकि यह भी एक अपराध है। श्रीकृष्णचैतन्य प्रभु नित्यानन्द , श्रीअद्वैत गदाधर श्रीवासादिऌगौरभक्तवृन्द — इन पंचतत्त्व नामों का भक्त को गम्भीरता एवं निष्ठा के साथ कीर्तन करना चाहिए। ये सभी आचार्य भक्त को अपनी अहैतुकी कृपा प्रदान करेंगे और धीरे-धीरे उसके हृदय को शुद्ध बनायेंगे। जब वह वास्तव में शुद्ध हो जायेगा तो उसे स्वत: ही हरे कृष्ण महामन्त्र के कीर्तन में आनन्द का अनुभव होगा। कविराज द्वारा श्री चैतन्य-चरितामृत की रचना करने के पूर्व श्रील वृन्दावन दास ठाकुर ने श्रीचैतन्य-भागवत नामक एक ग्रन्थ लिखा था। कृष्णदास कविराज गोस्वामी ने केवल उन्हीं विषयों को श्रीचैतन्य-चरितामृत में लिया है , जिनकी व्याख्या वृन्दावन दास ठाकुर द्वारा चैतन्य भागवत में नहीं की गई। कृष्णदास कविराज गोस्वामी अपनी वृद्धावस्था में वृन्दावन गये और श्री मदनमोहन के आदेश पर उन्होंने श्रीचैतन्य-चरितामृत की रचना की। इस तरह अब हम इसके दिव्य आनन्द का रसास्वादन कर सकते हैं।


## Verse ad/8/1
वन्दे चैतन्य-देवं तं भगवन्तं यदिच्छया ।
प्रसभं नर्त्यते चित्रं लेख-रङ्गे जड़ोऽप्ययम् ॥१॥
*वन्दे —मैं सादर नमस्कार करता हूँ ; चैतन्य-देवम् —भगवान् श्री चैतन्य महाप्रभु को ; तम् —उनको ; भगवन्तम् —भगवान् को ; यत्-इच्छया —जिनकी इच्छाओं से ; प्रसभम् —अचानक ; नर्त्यते —नृत्य करता है ; चित्रम् —अद्भुत ढंग से ; लेख-रङ्गे —लिखने के मामले में ; जड़: —जड़ मूर्ख ; अपि —भी ; अयम् —यह।*


### अनुवाद
मैं उन पूर्ण पुरुषोत्तम भगवान् श्री चैतन्य महाप्रभु को नमस्कार करता हूँ, जिनकी इच्छा से मैं नाचते हुए कुत्ते के समान बन गया हूँ और मूर्ख होते हुए भी मैंने सहसा श्रीचैतन्य-चरितामृत लिखने का कार्य अपने हाथों में लिया है।


### श्लोक २
जय जय श्री-कृष्ण-चैतन्य गौरचन्द्र ।
जय जय परमानन्द जय नित्यानन्द ॥२॥
*जय जय — जय जय ; श्री-कृष्ण-चैतन्य —श्रीकृष्ण चैतन्य महाप्रभु ; गौर-चन्द्र —जिनका नाम है भगवान् गौराङ्ग ; जय जय —जय जय ; परमानन्द —परमानन्द ; जय — जय हो ; नित्यानन्द —नित्यानन्द प्रभु की।*


### अनुवाद
मैं गौरसुन्दर नाम से विख्यात श्रीकृष्ण चैतन्य महाप्रभु को सादर नमस्कार करता हूँ। मैं सदैव प्रसन्न रहने वाले नित्यानन्द प्रभु को भी सादर नमस्कार करता हूँ।


## Verse ad/8/3
जय जयाद्वैत आचार्य कृपामय ।
जय जय गदाधर पण्डित महाशय ॥३॥
*जय जय —जय जय ; अद्वैत —अद्वैत प्रभु को ; आचार्य —आचार्य , शिक्षक ; कृपामय —अत्यन्त दयालु ; जय जय —जय जय ; गदाधर —गदाधर ; पण्डित — विद्वान ; महाशय —महापुरुष।*


### अनुवाद
मैं अद्वैत आचार्य को सादर नमस्कार करता हूँ, जो अत्यन्त कृपालु हैं। साथ ही मैं महान् विद्वान महापुरुष गदाधर पण्डित को भी नमस्कार करता हूँ।


## Verse ad/8/4
जय जय श्रीवासादि यत भक्त-गण ।
प्रणत हइया वन्दों सबार चरण ॥४॥
*जय जय —जय जय ; श्रीवास-आदि —श्रीवास ठाकुर आदि को ; यत —सब ; भक्त-गण —भक्तगण ; प्रणत —नमस्कार करते हुए ; हइया —ऐसा करते हुए ; वन्दों —मैं वन्दना करता हूँ ; सबार —सब ; चरण —चरणकमल।*


### अनुवाद
मैं श्रीवास ठाकुर तथा महाप्रभु के अन्य सारे भक्तों को सादर नमस्कार करता हूँ। मैं उनके सामने गिरकर प्रणाम करता हूँ और उनके चरणकमलों की पूजा करता हूँ।


### तात्पर्य
कृष्णदास कविराज गोस्वामी सर्वप्रथम हमें पंचतत्त्व—श्रीकृष्ण चैतन्य महाप्रभु , नित्यानन्द प्रभु , अद्वैत प्रभु , गदाधर प्रभु और श्रीवास प्रभु एवं अन्य भक्तों को नमस्कार करने की शिक्षा देते हैं। हमें श्रीकृष्णचैतन्य प्रभु नित्यानन्द श्री अद्वैत गदाधर श्रीवासादिगौरभक्तवृन्द मन्त्र में साररूप में बताये गये पंचतत्त्व को नमस्कार करने के सिद्धान्त का कड़ाई से पालन करना चाहिए। हमें किसी भी प्रचार-उत्सव के पूर्व—विशेषतया हरे कृष्ण महामन्त्र—हरे कृष्ण , हरे कृष्ण , कृष्ण कृष्ण , हरे हरे/ हरे राम , हरे राम , राम राम , हरे हरे—का कीर्तन करने के पूर्व पंचतत्त्व के नामों का उच्चारण करना चाहिए और उनको नमस्कार करना चाहिए।


## Verse ad/8/5
मूक कवित्व करे याँ-सबार स्मरणे ।
पङ्गु गिरि लङ्घे, अन्ध देखे तारा-गणे ॥५॥
*मूक —गूंगा ; कवित्व —कवि ; करे —हो जाता है ; याँ —जिनका ; सबार —सब ; स्मरणे — स्मरण करके ; पङ्गु —लंगड़ा ; गिरि —पर्वत ; लङ्घे —पार करता है ; अन्ध —अंधा ; देखे — देखता है ; तारा-गणे —तारे।*


### अनुवाद
पंचतत्त्व के चरणकमलों का स्मरण करने से गूंगा व्यक्ति कवि बन सकता है, लंगड़ा पर्वतों को पार कर सकता है और अंधा व्यक्ति आकाश के तारों को देख सकता है।


### तात्पर्य
वैष्णव दर्शन में पूर्णता प्राप्त करने के तीन मार्ग हैं— साधनसिद्ध अर्थात् विधि-विधानों के अनुसार भक्ति सम्पन्न करने के द्वारा प्राप्त की गई पूर्णता , नित्यसिद्ध अर्थात् कृष्ण को कभी भी न भूलने के कारण प्राप्त की गई शाश्वत पूर्णता तथा कृपासिद्धि अर्थात् गुरु अथवा अन्य वैष्णव की कृपा से प्राप्त की गई पूर्णता। यहाँ पर कविराज गोस्वामी कृपासिद्ध पर बल दे रहे हैं। यह कृपा भक्त की योग्यता पर आश्रित नहीं होती। ऐसी कृपा से यदि भक्त गूंगा भी हो , तो वह बोलने लगता है या भगवान् की महिमा का गुणगान करने के लिए लिखने लगता है , यदि लँगड़ा हो तो भी वह पर्वत को लाँघ जाता है तथा अंधा होकर भी आकाश के तारे देख सकता है।


## Verse ad/8/6
ए-सब ना माने येइ पण्डित सकल ।
ता-सबार विद्या-पाठ भेक-कोलाहल ॥६॥
*ए-सब —ये सब ; ना —नहीं ; माने —मानते ; येइ —कोई ; पण्डित —तथाकथित विद्वान ; सकल —सब ; ता-सबार —उन सबका ; विद्या-पाठ —विद्या अनुशीलन ; भेक —मेंढकों का ; कोलाहल —टर्राना।*


### अनुवाद
ऐसे तथाकथित पण्डित, जो श्रीचैतन्य-चरितामृत के इन कथनों पर विश्वास नहीं करते, उनके द्वारा शिक्षा का अनुशीलन मेढ़कों की जोरदार टर्र-टर्र के समान है।


### तात्पर्य
वर्षा ऋतु में मेढकों की टर्र-टर्र की आवाज जंगल में बड़े जोर से गूँजती है , जिसके फलस्वरूप अंधेरे में सर्प उनकी टर्र-टर्र को सुनकर उनके निकट जाते हैं और उन्हें निगल जाते हैं। इसी प्रकार विश्वविद्यालय के प्रोफेसरों की , जिन्हें आध्यात्मिक ज्ञान नहीं होता , तथाकथित शैक्षिक ध्वनियाँ इन टर्र-टर्र करते मेढकों के समान होती हैं।


## Verse ad/8/7
एइ सब ना माने येबा करे कृष्ण-भक्ति ।
कृष्ण-कृपा नाहि तारे, नाहि तार गति ॥७॥
*एइ —ये ; सब —सब ; ना माने —नहीं स्वीकार करते ; येबा —कोई जो ; करे —करता है ; कृष्ण-भक्ति —कृष्ण भक्ति ; कृष्ण-कृपा —कृष्ण की कृपा ; नाहि —नहीं है ; तारे —उसको ; नाहि —नहीं है ; तार —उसको ; गति —प्रगति।*


### अनुवाद
जो पंचतत्त्व की महिमा को स्वीकार नहीं करता और फिर भी कृष्णभक्ति का दिखावा करता है, उसे न तो कृष्ण की कृपा प्राप्त हो सकती है, न ही वह अपने चरम लक्ष्य की ओर आगे बढ़ सकता है।


### तात्पर्य
यदि कोई सचमुच कृष्णभावना के कार्यों में रुचि रखता है , तो उसे आचार्यों द्वारा स्थापित किये गये विधि-विधानों का पालन करने के लिए तैयार रहना चाहिए और उनके निष्कर्षों से अवगत होना चाहिए। शास्त्र कहते हैं— धर्मस्य तत्त्वं निहितं गुहायां महाजनो येन गत: स पन्था: ( महाभारत , वन पर्व ३१३.११७)। कृष्णभावनामृत के रहस्य को समझ पाना अत्यन्त कठिन है , किन्तु जो व्यक्ति पूर्ववर्ती आचार्यों के आदेशों के अनुसार आगे बढ़ता है और गुरु-शिष्य परम्परा से चले आ रहे पूर्ववर्ती आचार्यों के पदचिह्नों पर चलता है , उसे सफलता अवश्य मिलेगी , अन्यों को नहीं। इस सम्बन्ध में श्रील नरोत्तमदास ठाकुर कहते हैं— छाड़िया वैष्णव-सेवा निस्तार पेयेछे केबा —‘‘ गुरु तथा आचार्यों की सेवा किये बिना किसी की मुक्ति नहीं हो सकती।’’ अन्यत्र वे कहते हैं:

‘‘ मैं तो उस व्यक्ति को ही मानता हूँ , जो छ: गोस्वामियों के पदचिह्नों पर चलता है और ऐसे व्यक्ति की चरण-धूलि मेरा भोजन है।’’


## Verse ad/8/8
पूर्वे यैछे जरासन्ध-आदि राज-गण ।
वेद-धर्म करि’ करे विष्णुर पूजन ॥८॥
*पूर्वे —पहले ; यैछे —जिस प्रकार ; जरासन्ध —राजा जरासन्ध ; आदि —आदि ; राज-गण —राजा गण ; वेद-धर्म —वैदिक रीतियों का अनुगमन ; करि’ —करके ; करे —करते हैं ; विष्णुर —भगवान् विष्णु का ; पूजन —पूजन।*


### अनुवाद
प्राचीनकाल में जरासंध (कंस का ससुर) जैसे राजाओं ने वैदिक अनुष्ठानों का कड़ाई से पालन किया और इस तरह विष्णु की पूजा की।


### तात्पर्य
इन श्लोकों में चैतन्य-चरितामृत के लेखक कृष्णदास कविराज गोस्वामी पंचतत्त्व की पूजा की महत्ता पर अत्यन्त गम्भीरतापूर्वक बल दे रहे हैं। यदि कोई गौरसुन्दर या कृष्ण का भक्त बन जाता है , किन्तु पंचतत्त्व ( श्रीकृष्णचैतन्य प्रभु नित्यानन्द श्रीअद्वैत गदाधर श्रीवासादिगौरभक्तवृन्द ) को महत्त्व नहीं देता , तो उसके कार्यकलाप अपराध माने जाते हैं , अथवा श्रील रूप गोस्वामी के शब्दों में उन्हें उत्पात कहा जायेगा। अतएव मनुष्य को पूर्ण पुरुषोत्तम भगवान् कृष्ण या गौरसुन्दर का भक्त बनने के पूर्व पंचतत्त्व को सम्मान देने के लिए तत्पर रहना चाहिए।


## Verse ad/8/9
कृष्ण नाहि माने, ताते दैत्य करि’ मानि ।
चैतन्य ना मानिले तैछे दैत्य तारे जानि ॥९॥
*कृष्ण —भगवान् कृष्ण ; नाहि —नहीं ; माने —स्वीकार करते ; ताते —अत: ; दैत्य —असुर ; करि’ मानि —हम स्वीकार करते हैं ; चैतन्य —श्री चैतन्य महाप्रभु ; ना —बिना ; मानिले —स्वीकार किये ; तैछे —उसी प्रकार ; दैत्य —असुर ; तारे —उसको ; जानि —हम जानते हैं।*


### अनुवाद
जो कृष्ण को पूर्ण पुरुषोत्तम भगवान् नहीं स्वीकार करता, वह निश्चय ही असुर है। इसी तरह जो श्री चैतन्य महाप्रभु को उन्हीं भगवान् कृष्ण के रूप में नहीं स्वीकार करता, उसे भी असुर ही समझना चाहिए।


### तात्पर्य
प्राचीनकाल में जरासंध जैसे राजा हुए हैं , जो वैदिक अनुष्ठानों का पालन कठोरता से करते थे , दान देते थे , कुशल क्षत्रियों जैसा कार्य करते थे , समस्त क्षत्रिय गुणों से सम्पन्न थे और ब्राह्मण-संस्कृति के प्रति भी आज्ञाकारी थे , किन्तु कृष्ण को पूर्ण पुरुषोत्तम भगवान् के रूप में स्वीकार नहीं करते थे। जरासंध ने कृष्ण पर कई बार आक्रमण किया , किन्तु हर बार निस्सन्देह , वह पराजित होता रहा। अत: जरासन्ध जैसा कोई भी व्यक्ति , जो वैदिक अनुष्ठानों का तो पालन करता हो , किन्तु कृष्ण को पूर्ण पुरुषोत्तम भगवान् के रूप में स्वीकार न करता हो , उसे असुर समझा जाना चाहिए। इसी तरह जो व्यक्ति श्री चैतन्य महाप्रभु को साक्षात् कृष्ण नहीं स्वीकार करता , वह भी असुर है। प्रामाणिक शास्त्रों का यही निष्कर्ष है। अतएव कृष्ण-भक्ति बिना गौरसुन्दर की तथाकथित भक्ति और गौरसुन्दर की भक्ति के बिना कृष्ण की तथाकथित भक्ति , ये दोनों भक्ति-विहीन कार्यकलाप हैं। जो व्यक्ति कृष्णभावनामृत के पथ पर सफल होना चाहता है , उसे गौरसुन्दर तथा कृष्ण दोनों के व्यक्तित्व का पूरा ज्ञान होना चाहिए। गौरसुन्दर के व्यक्तित्व को जानने का अर्थ है श्रीकृष्णचैतन्य प्रभु नित्यानन्द श्रीअद्वैत गदाधर श्रीवासादिगौरभक्तवृन्द को जानना। चैतन्य-चरितामृत के लेखक महापुरुषों के अनुगामी होने के कारण कृष्णभावनामृत में सिद्धि-लाभ के लिए इस सिद्धान्त पर बल दे रहे हैं।


## Verse ad/8/10
मोरे ना मानिले सब लोक हबे नाश ।
इथि लागि’ कृपार्द्र प्रभु करिल सन्न्यास ॥१०॥
*मोरे —मुझे ; ना —बिना ; मानिले —स्वीकार किये ; सब —सब ; लोक —सामान्य जन ; हबे —हो जायेगा ; नाश —नाश ; इथि —इसके लिए ; लागि’ —के कारण ; कृपा-आर्द्र —कृपालु ; प्रभु —चैतन्य महाप्रभु ; करिल —स्वीकार किया ; सन्न्यास —संन्यास आश्रम।*


### अनुवाद
श्री चैतन्य महाप्रभु ने विचार किया, ‘‘जब तक लोग मुझे स्वीकार नहीं करेंगे, वे विनष्ट हो जायेंगे।’’ इसलिए कृपालु महाप्रभु ने संन्यास ग्रहण किया।


### तात्पर्य
श्रीमद्भागवत ( १२.३.५१) में कहा गया है— कीर्तनादेव कृष्णस्य मुक्त-सङ्ग: परं व्रजेत् — ‘‘ हरे कृष्ण मन्त्र या कृष्ण-नाम का कीर्तन करने मात्र से ही मनुष्य मुक्त हो जाता है और अपने घर , भगवद्धाम वापस चला जाता है। यह कृष्णभावना चैतन्य महाप्रभु की कृपा से ही प्राप्त की जानी चाहिए। जब तक कोई श्री चैतन्य महाप्रभु तथा उनके पार्षदों को सफलता के एकमात्र साधन नहीं स्वीकार करता , तब तक उसे पूर्ण कृष्णभावनामृत की प्राप्ति नहीं हो सकती। इसी विचार से महाप्रभु ने संन्यास स्वीकार किया , क्योंकि तभी लोग उनका सम्मान करेंगे और शीघ्र ही कृष्णभावनामृत के स्तर तक उठ सकेंगे। चूँकि चैतन्य महाप्रभु , जो कि स्वयं कृष्ण हैं , उन्होंने कृष्णभावनामृत आन्दोलन का सूत्रपात किया , अतएव उनकी कृपा के बिना कोई भी व्यक्ति कृष्णभावनामृत के दिव्य स्तर को प्राप्त नहीं कर सकता।


## Verse ad/8/11
सन्न्यासि-बुद्ध्ये मोरे करिबे नमस्कार ।
तथापि खण्डिबे दु:ख, पाइबे निस्तार ॥११॥
*सन्न्यासि-बुद्ध्ये —संन्यासी के दृष्टिकोण से ; मोरे —मुझे ; करिबे —वे करेंगे ; नमस्कार —नमस्कार करेंगे ; तथापि —तथापि , अत: ; खण्डिबे —घट जायेगा ; दु:ख —दु:ख ; पाइबे —पायेंगे ; निस्तार —छुटकारा।*


### अनुवाद
‘‘यदि कोई व्यक्ति मुझे एक सामान्य संन्यासी मानकर भी नमस्कार करता है, तो उसके सांसारिक दु:ख घट जायेंगे और अन्तत: उसे मुक्ति प्राप्त होगी।’’


### तात्पर्य
कृष्ण इतने दयालु हैं कि वे सदैव बद्धजीवों को भौतिक स्तर से मुक्त करने के विषय में ही सोचा करते हैं। इसीलिए कृष्ण अवतरित होते हैं , जैसाकि भगवद्गीता ( ४.७) में स्पष्ट उल्लेख है:

‘‘ हे भरतवंशी , जब जब और जहाँ जहाँ धर्म की हानि होती है , और अधर्म की प्रधानता होने लगती है , तब तब मैं अवतरित होता हूँ।’’ कृष्ण सदा ही जीवों की कई प्रकार से रक्षा करते हैं। वे स्वयं आते हैं , वे अपने अन्तरंग भक्तों को भेजते हैं और अपने पीछे भगवद्गीता जैसे शास्त्र छोड़कर जाते हैं। ऐसा क्यों ? ऐसा इसलिए कि लोग माया के बन्धन से मुक्त होने के आशीर्वाद का लाभ उठा सकें। श्री चैतन्य महाप्रभु ने इसीलिए संन्यास ग्रहण किया , जिससे उन्हें सामान्य संन्यासी मानने वाला कोई मूर्ख भी उनका सम्मान करे और उसका भौतिक दु:ख घट सके और वह माया के बन्धन से छूट सके। इस सम्बन्ध में श्रील भक्तिसिद्धान्त सरस्वती बताते हैं कि श्रीकृष्ण चैतन्य महाप्रभु श्री राधा और कृष्ण के संयुक्त रूप हैं ( महाप्रभु श्रीचैतन्य , राधा-कृष्ण—नहे अन्य )। अतएव जब मूर्खों ने महाप्रभु को सामान्य व्यक्ति समझकर उनका अनादर करना शुरू किया , तो कृपालु महाप्रभु ने इन अपराधियों का उद्धार करने के लिए संन्यास ले लिया , जिससे ये लोग उन्हें संन्यासी मानकर उनको नमस्कार करें। श्री चैतन्य महाप्रभु ने उन सामान्य लोगों पर अपनी महान् कृपा प्रदान करने के लिए संन्यास ग्रहण किया , जो उन्हें साक्षात् राधा-कृष्ण रूप में नहीं सराह सकते।


## Verse ad/8/12
हेन कृपामय चैतन्य ना भजे येइ जन ।
सर्वोत्तम हइलेओ तारे असुरे गणन ॥१२॥
*हेन —ऐसे ; कृपामय —कृपालु ; चैतन्य —श्री चैतन्य महाप्रभु ; ना —नहीं ; भजे —पूजा करता ; येइ —जो ; जन —व्यक्ति ; सर्वोत्तम —सर्वोत्तम ; हइलेओ —उसके ऐसा होने के बावजूद ; तारे —उसको ; असुरे —असुरों के बीच ; गणन —गणना।*


### अनुवाद
जो व्यक्ति दयालु भगवान्, चैतन्य महाप्रभु का सम्मान नहीं करता या उनकी पूजा नहीं करता, उसे असुर समझना चाहिए, भले ही उसे मानव समाज में कितना ही प्रतिष्ठित क्यों न माना जाता हो।


### तात्पर्य
इस सम्बन्ध में श्रील भक्तिसिद्धान्त सरस्वती महाराज कहते हैं , ‘‘ हे जीवों , तुम कृष्णभावनामृत को अपनाओ। यही श्री चैतन्य महाप्रभु का सन्देश है।’’ चैतन्य महाप्रभु ने अपने शिक्षाष्टक में कृष्णभावनामृत के यही दर्शन का उपदेश दिया है और कहा है— इहा हैते सर्व सिद्धि हइबे तोबार —‘‘ हरे कृष्ण महामन्त्र का कीर्तन करने से मनुष्य को जीवन की सारी सिद्धियाँ मिल जायेंगी।’’ अतएव जो उनका सम्मान नहीं करता या इन समस्त करुणामय भावों के बावजूद उनकी कृपा को नहीं समझ सकता , वह असुर है या भगवान् विष्णु की प्रामाणिक भक्ति का विरोधी है , भले ही उसे मानव समाज में अत्यन्त उच्च स्थान क्यों न प्राप्त हो। असुर शब्द ऐसे व्यक्ति का द्योतक है , जो पूर्ण पुरुषोत्तम भगवान् विष्णु की भक्ति का विरोध करता है। यह ध्यान देने की बात है कि जब तक मनुष्य श्री चैतन्य महाप्रभु की आराधना नहीं करता , तब तक कृष्ण-भक्त बनना व्यर्थ है और जब तक मनुष्य कृष्ण की पूजा नहीं करता , तब तक श्री चैतन्य महाप्रभु का भक्त बनना भी व्यर्थ है। ऐसी भक्ति को कलियुगी भक्ति मानना चाहिए। इस सन्दर्भ में श्रील भक्तिसिद्धान्त सरस्वती ठाकुर कहते हैं कि नास्तिक स्मार्त या पाँच प्रकार के देवों के पूजक थोड़ी-सी भौतिक सफलता के लिए भगवान् विष्णु की पूजा तो करते हैं , किन्तु श्री चैतन्य महाप्रभु के प्रति कुछ सम्मान प्रदर्शित नहीं करते। ऐसे लोग उन्हें सामान्य व्यक्ति मानते हुए गौरसुन्दर तथा श्रीकृष्ण में भेदभाव बरतते हैं। ऐसी भावना भी आसुरी है और आचार्यों के निष्कर्ष के विरुद्ध है। ऐसा निष्कर्ष कलियुग का परिणाम है।


## Verse ad/8/13
अतएव पुन: कहों ऊर्ध्व-बाहु हञा ।
चैतन्य-नित्यानन्द भज कुतर्क छाड़िया ॥१३॥
*अतएव —अतएव ; पुन: —फिर ; कहों —मैं कहता हूँ ; ऊर्ध्व —उठाकर ; बाहु — भुजाएँ ; हञा —करके ; चैतन्य —श्री चैतन्य महाप्रभु ; नित्यानन्द —नित्यानन्द प्रभु ; भज —पूजा करो ; कुतर्क — व्यर्थ बातें ; छाड़िया —छोड़कर।*


### अनुवाद
इसलिए मैं अपनी भुजाएँ उठाकर फिर कहता हूँ कि हे मित्रों, झूठे तर्कों को छोड़कर श्री चैतन्य तथा नित्यानन्द की पूजा करो!


### तात्पर्य
चूँकि यदि कोई व्यक्ति कृष्ण-भक्ति करता है , किन्तु श्रीकृष्ण चैतन्य तथा नित्यानन्द प्रभु को नहीं समझता , तो वह अपना समय व्यर्थ गँवाएगा। इसलिए कृष्णदास कविराज गोस्वामी हर एक से प्रार्थना करते हैं कि वे श्री चैतन्य महाप्रभु तथा नित्यानन्द प्रभु और पंचतत्त्व की पूजा करें। वे हर एक को विश्वास दिलाते हैं कि जो भी व्यक्ति ऐसा करेगा , वह कृष्णभावनामृत में अवश्य सफल होगा।


## Verse ad/8/14
यदि वा तार्किक कहे,——तर्क से प्रमाण ।
तर्क-शास्त्रे सिद्ध येइ, सेइ सेव्यमान ॥१४॥
*यदि —यदि ; वा —अथवा ; तार्किक —तर्क-वितर्क करने वाला ; कहे —कहता है ; तर्क —तर्क ; से —वह ; प्रमाण —प्रमाण ; तर्क-शास्त्रे —तर्क-शास्त्र में ; सिद्ध —सिद्ध करना ; येइ —जो कुछ ; सेइ —वह ; सेव्यमान —पूज्य हैं।*


### अनुवाद
तर्कशास्त्री कहते हैं, ‘‘जब तक तर्क द्वारा ज्ञान प्राप्त न कर लिया जाए, तब तक भला कोई आराध्य देव के बारे में निश्चय कैसे कर सकता है?’’


## Verse ad/8/15
श्री-कृष्ण-चैतन्य-दया करह विचार ।
विचार करिते चित्ते पाबे चमत्कार ॥१५॥
*श्री-कृष्ण-चैतन्य —श्रीकृष्ण चैतन्य महाप्रभु ; दया —उनकी दया ; करह —करो ; विचार —विचार ; विचार —जब ऐसा विचार ; करिले —आप करेंगे ; चित्ते —अपने मन में ; पाबे —आप पायेंगे ; चमत्कार —चमत्कार।*


### अनुवाद
यदि आप सचमुच तर्क में रुचि रखते हैं, तो इसका प्रयोग श्री चैतन्य महाप्रभु की कृपा पर कीजिये। यदि आप ऐसा करेंगे, तो पायेंगे कि यह अत्यन्त अद्भुत है।


### तात्पर्य
इस सन्दर्भ में श्रील भक्तिसिद्धान्त सरस्वती की टीका है कि सामान्य लोग जीवन के बारे में अपनी संकुचित विचारधारा के कारण अनेक प्रकार के मानवोपयोगी कार्य खोज निकालते हैं , किन्तु श्री चैतन्य महाप्रभु द्वारा चलाये जाने वाले मानव कल्याण कार्य भिन्न हैं। उन तर्कशास्त्रियों के लिए जो तर्कसम्मत तथ्य को ही स्वीकार करना चाहते हैं , यह भी एक तथ्य है कि तर्क के बिना परम सत्य को स्वीकार करने का प्रश्न ही नहीं उठता। दुर्भाग्यवश जब ऐसे तर्कशास्त्री श्री चैतन्य महाप्रभु की कृपा के बिना ऐसे मार्ग पर प्रवृत्त होते हैं , तो वे तर्क के स्तर पर ही रह जाते हैं और आध्यात्मिक जीवन में प्रगति नहीं कर पाते। किन्तु यदि कोई तर्कशास्त्री इतना बुद्धिमान होता है कि अपने तर्कों का प्रयोग मूल आध्यात्मिक सार को सूक्ष्म रूप से समझने के लिए करता है , तो उसकी समझ में आयेगा कि भौतिक तर्क से प्राप्त खोखले ज्ञान से वह उन परम सत्य को नहीं जान सकता , जो अपूर्ण इन्द्रियों की पहुँच के परे हैं। इसीलिए महाभारत में कहा गया है— अचिन्त्या: खलु ये भावा न तांस्तर्केण योजयेत् ( महाभारत , भीष्म पर्व ५.२२)। जो सांसारिक प्राणियों की कल्पना या चिन्तनशक्ति के परे है , भला उस तक केवल तर्क-वितर्क द्वारा कैसे पहुँचा जा सकता है ? तर्क की आध्यात्मिक शक्ति बहुत कम होती है और आध्यात्मिक ज्ञान में इसका प्रयोग करने पर यह सदैव अपूर्ण रहती है। सांसारिक तर्क प्रस्तुत करने पर मनुष्य प्राय: परम सत्य के विषय में गलत निष्कर्ष पर पहुँचता है और ऐसे निष्कर्षों के फलस्वरूप मनुष्य सियार जैसी योनि को प्राप्त हो सकता है।

इतना होने पर भी जो लोग तर्क और न्याय द्वारा श्री चैतन्य महाप्रभु के सिद्धान्त को समझने के इच्छुक हैं , उनका स्वागत है। कृष्णदास कविराज गोस्वामी उन्हें इस प्रकार सम्बोधित करते हैं , ‘‘ आप श्री चैतन्य महाप्रभु की कृपा की अग्नि-परीक्षा कीजिये और यदि आप सचमुच तर्कशास्त्री हैं , तो आप इस ठीक निष्कर्ष पर पहुँचेंगे कि चैतन्य महाप्रभु से अधिक कृपालु अन्य कोई नहीं है।’’ तर्कशास्त्री अन्य मानव कल्याणकारी कार्यों की तुलना चैतन्य महाप्रभु के कृपामय कार्यों से भले ही कर लें। यदि उनका निर्णय निष्पक्ष है , तो वे यह समझ जायेंगे कि अन्य कोई मानवतावादी कार्य श्री चैतन्य महाप्रभु के कार्यों से बढ़कर नहीं है।

प्रत्येक व्यक्ति शरीर के आधार पर जन-कल्याण के कार्यों में लगा हुआ है , किन्तु भगवद्गीता ( २.१८) से हमें पता चलता है , अन्तवन्त इमे देहा नित्यस्योक्ता: शरीरिण: —‘‘ भौतिक शरीर आखिर नष्ट होने वाला है , जबकि आत्मा शाश्वत है।’’ श्री चैतन्य महाप्रभु के परोपकारी कार्य शाश्वत आत्मा के सम्बन्ध में किये जाते हैं। किन्तु यदि कोई शरीर को लाभ पहुँचाना चाहता है , तो वह नष्ट हो जायेगा और मनुष्य को अपने वर्तमान कार्यों के अनुसार दूसरा शरीर ग्रहण करना पड़ेगा। अतएव जो व्यक्ति देहान्तरण के इस विज्ञान को नहीं समझता और शरीर को ही सर्वेसर्वा मानता है , उसकी बुद्धि अधिक उन्नत नहीं होती। श्री चैतन्य महाप्रभु ने शरीर की आवश्यकताओं की उपेक्षा किये बिना आध्यात्मिक प्रगति प्रदान की , जिससे मानवता का शुद्धीकरण हो सके। अतएव यदि तर्कशास्त्री निष्पक्ष निर्णय करें , तो वे पायेंगे कि श्री चैतन्य महाप्रभु महावदान्यावतार अर्थात् सर्वाधिक उदार अवतार हैं। यहाँ तक कि वे कृष्ण से भी अधिक उदार हैं। भगवान् कृष्ण की यह अपेक्षा थी कि लोग उनकी शरण में आएँ , किन्तु उन्होंने श्री चैतन्य महाप्रभु के समान भगवत्प्रेम का खुलकर वितरण नहीं किया। इसीलिए श्रील रूप गोस्वामी ने श्री चैतन्य महाप्रभु को इन शब्दों में नमस्कार किया है— नमो महावदान्याय कृष्णप्रेम-प्रदाय ते। कृष्णाय कृष्णचैतन्यनाम्ने गौरत्विषे नम:। भगवान् कृष्ण ने भगवद्गीता प्रदान की , जिससे कृष्ण यथारूप समझे जा सकते हैं , किन्तु श्री चैतन्य महाप्रभु , जो साक्षात् कृष्ण ही हैं , उन्होंने लोगों को बिना किसी भेदभाव के कृष्ण-प्रेम प्रदान किया।


## Verse ad/8/16
बहु जन्म करे यदि श्रवण, कीर्तन ।
तबु त’ ना पाय कृष्ण-पदे प्रेम-धन ॥१६॥
*बहु —बहुत ; जन्म —जन्म ; करे —करता है ; यदि —यदि ; श्रवण —श्रवण ; कीर्तन —कीर्तन ; तबु —तभी , फिर भी ; त’ —के बावजूद ; ना —नहीं ; पाय — पाता ; कृष्ण-पदे —कृष्ण के चरणकमलों में ; प्रेम-धन —भगवत्प्रेम।*


### अनुवाद
यदि कोई हरे कृष्ण महामन्त्र के जप में दस अपराध करता रहता है, तो वह चाहे अनेक जन्मों तक पवित्र नाम का जप करने का प्रयास क्यों न करे, उसे भगवत्प्रेम प्राप्त नहीं हो सकेगा, जो इस जप का चरम लक्ष्य है।


### तात्पर्य
इस सम्बन्ध में श्रील भक्तिसिद्धान्त सरस्वती ठाकुर कहते हैं कि श्री चैतन्य महाप्रभु को स्वीकार किये बिना कोई व्यक्ति चाहे अनेकानेक वर्षों तक हरे कृष्ण मन्त्र का जप क्यों न करता रहे , उसे भक्ति-पद प्राप्त होने की कोई सम्भावना नहीं है। मनुष्य को चाहिए कि श्री चैतन्य महाप्रभु द्वारा शिक्षाष्टक ( ३) में दिये गये आदेश का दृढ़ता से पालन करे:

‘‘ मनुष्य को चाहिए कि अपने आपको सड़क पर पड़े तिनके से भी तुच्छ समझते हुए विनीत भाव से भगवन्नाम का कीर्तन करे। मनुष्य को वृक्ष से भी अधिक सहिष्णु होना चाहिए , मिथ्या प्रतिष्ठा की भावना से पूर्णतया रहित होना चाहिए और दूसरों को सम्मान देने के लिए तत्पर रहना चाहिए। ऐसी चेतना में मनुष्य भगवान् के पवित्र नाम का कीर्तन निरन्तर कर सकता है।’’ जो दस प्रकार के अपराधों से मुक्त होकर इस शिक्षा का पालन करता है , वह कृष्णभावनामृत में सफल होता है और अन्तत: भगवद्भक्ति प्राप्त करता है।

मनुष्य को यह जान लेना चाहिए कि भगवन्नाम तथा स्वयं भगवान् अभिन्न हैं। पवित्र नाम के कीर्तन में अपराधरहित हुए बिना इस निष्कर्ष तक नहीं पहुँचा जा सकता। हम अपनी भौतिक दृष्टि के अनुसार नाम तथा वस्तु में अन्तर देखते हैं , किन्तु आध्यात्मिक जगत् में परम तत्त्व सदैव पूर्ण होता है ; परम तत्त्व के नाम , रूप , गुण तथा लीलाएँ स्वयं परम तत्त्व के समान होते हैं। इस तरह यदि कोई अपने आपको पवित्र नाम का नित्य दास मानता है और इसी भाव से पवित्र नाम का वितरण सारे संसार में करता है , तो उसे भगवान् का नित्य दास माना जाता है। जो इस भाव से , अपराधरहित होकर कीर्तन करता है , वह निश्चय ही समझ जाता है कि भगवान् का पवित्र नाम तथा भगवान् अभिन्न हैं। पवित्र नाम का संग करना और पवित्र नाम का कीर्तन करना भगवान् से प्रत्यक्ष संग करने के बराबर है। भक्तिरसामृतसिन्धु में स्पष्ट कहा गया है— सेवोन्मुखे हि जिह्वादौ स्वयमेव स्फुरत्यद:। जब मनुष्य पवित्र नाम की सेवा में लगता है , तो पवित्र नाम प्रकट होता है। विनीत भाव में ऐसी सेवा जीभ से आरम्भ होती है। सेवोन्मुखे हि जिह्वादौ — मनुष्य को चाहिए कि अपनी जीभ को पवित्र नाम की सेवा में लगाये। हमारा कृष्णभावनामृत आन्दोलन इसी सिद्धान्त पर आधारित है। हम कृष्णभावनामृत आन्दोलन के सारे सदस्यों को पवित्र नाम की सेवा में लगाने का प्रयत्न करते हैं। पवित्र नाम तथा कृष्ण अभिन्न हैं , इसलिए कृष्णभावनामृत आन्दोलन के अनुयायी न केवल निरपराध भाव से भगवान् के पवित्र नाम का कीर्तन करते हैं , अपितु वे अपनी जीभों को कोई ऐसी वस्तु नहीं खाने देते , जो पहले पूर्ण पुरुषोत्तम भगवान् को अर्पित न हुई हो। भगवान् कहते हैं:

‘‘ यदि कोई प्रेम तथा भक्तिपूर्वक मुझे एक पत्ती , फूल , फल या जल अर्पित करता है , तो मैं उसे स्वीकार करता हूँ। ( भगवद्गीता ९.२६) इसलिए अन्तर्राष्ट्रीय कृष्णभावनामृत संघ के विश्वभर में अनेक मन्दिर हैं और प्रत्येक मन्दिर में भगवान् को भोजन अर्पित किया जाता है। भगवान् की इच्छापूर्ति के लिए भक्तगण निरपराध भाव से भगवान् के पवित्र नाम का कीर्तन करते हैं और वे ऐसी कोई वस्तु नहीं खाते , जो पहले भगवान् को अर्पित न की गई हो। भक्ति में जीभ के कार्य हैं—हरे कृष्ण महामन्त्र का उच्चारण करना और भगवान् को अर्पित प्रसाद खाना।


## Verse ad/8/17
ज्ञानत: सु-लभा मुक्तिर्भुक्तिर्यज्ञादि-पुण्यत: ।
सेयं साधन-साहस्रैर्हरि-भक्ति: सु-दुर्लभा ॥१७॥
*ज्ञानत: —ज्ञान के अनुशीलन से ; सु-लभा —आसानी से प्राप्य ; मुक्ति: —मुक्ति ; भुक्ति: —इन्द्रिय-भोग ; यज्ञ-आदि —यज्ञ आदि ; पुण्यत: —पुण्य-कर्म करने से ; सा —वह ; इयम् —यह ; साधन-साहस्रै: —हजारों यज्ञ करना ; हरि-भक्ति: —हरि भक्ति ; सु-दुर्लभा —अत्यन्त दुर्लभ।*


### अनुवाद
‘‘दार्शनिक ज्ञान के अनुशीलन से मनुष्य अपनी आध्यात्मिक स्थिति को समझ सकता है और इस तरह मुक्ति पा सकता है; यज्ञ तथा पुण्यकर्मों को सम्पन्न करके मनुष्य उच्चतर ग्रहमण्डल में इन्द्रियतृप्ति प्राप्त कर सकता है, किन्तु भगवान् की भक्तिमयी सेवा इतनी दुर्लभ है कि ऐसे हजारों यज्ञ करके भी यह प्राप्त नहीं की जा सकती।’’


### तात्पर्य
प्रह्लाद महाराज उपदेश देते हैं:

( भागवत ७.५.३०)

( भागवत ७.५.३२)

इन श्लोकों की आपस में चर्चा की जानी चाहिए। इनका तात्पर्य यह है कि औपचारिक वैदिक कर्मकाण्ड करने से किसी को कृष्णभक्ति प्राप्त नहीं हो सकती। मनुष्य को शुद्ध भक्त की शरण लेनी आवश्यक है। नरोत्तम दास ठाकुर गाते हैं— छाड़िया वैष्णव-सेवा निस्तार पायेछे केबा —‘‘ शुद्ध वैष्णव की सेवा किये बिना भला किसकी उन्नति हुई है ?’’ यह प्रह्लाद महाराज का कथन है कि जब तक शुद्ध वैष्णव की चरण-धूलि स्वीकार नहीं की जाती , तब तक भक्ति प्राप्त करने की कोई सम्भावना नहीं है। यही रहस्य है। उपर्युक्त तन्त्रवचन , जो कि भक्तिरसामृतसिंधु से उद्धृत है , इस सम्बन्ध में हमारा आदर्श मार्गदर्शक है।


## Verse ad/8/18
कृष्ण यदि छुटे भक्ते भुक्ति मुक्ति दिया ।
कभु प्रेम-भक्ति ना देन राखेन लुकाइया ॥१८॥
*कृष्ण —भगवान् कृष्ण ; यदि —यदि ; छुटे —छूट जाते हैं ; भक्ते —भक्त को ; भुक्ति —भौतिक भोग ; मुक्ति —मोक्ष ; दिया —देकर ; कभु —कभी भी ; प्रेम-भक्ति —प्रेम भक्ति ; ना —नहीं ; देन —देते ; राखेन —रखते हैं ; लुकाइया —छुपाकर।*


### अनुवाद
यदि भक्त भगवान् से भौतिक इन्द्रियतृप्ति या मुक्ति चाहता है, तो कृष्ण उसे तुरन्त दे देते हैं, किन्तु शुद्ध भक्ति को वे छिपाकर रखते हैं।


## Verse ad/8/19
राजन्पतिर्गुरुरलं भवतां यदूनां
दैवं प्रिय: कुल-पति: क्व च किङ्करो व: ।
अस्त्वेवमङ्ग भगवान्भजतां मुकुन्दो
मुक्तिं ददाति कर्हिचित्स्म न भक्ति-योगम् ॥१९॥
*राजन् —हे राजन् ; पति: —स्वामी ; गुरु: —गुरु ; अलम् —निश्चित रूप से ; भवताम् —आप का ; यदूनाम् —यदुओं का ; दैवम् —भगवान् ; प्रिय: — अत्यन्त प्रिय ; कुल-पति: —कुल के स्वामी , कुल का मुखिया ; क्व —कभी-कभी ; च —भी ; किङ्कर: —दास ; व: —आप ; अस्तु —हैं ; एवम् —इस प्रकार ; अङ्ग —फिर भी ; भगवान् —भगवान् ; भजताम् —वे जो भक्ति में लगे हैं ; मुकुन्द: —भगवान् कृष्ण ; मुक्तिम् —मुक्ति ; ददाति —देते हैं ; कर्हिचित् —कभी-कभी ; स्म —निश्चित रूप से ; न —नहीं ; भक्ति-योगम् —भक्ति।*


### अनुवाद
[महर्षि नारद ने कहा] ‘‘हे महाराज युधिष्ठिर, पूर्ण पुरुषोत्तम भगवान् कृष्ण आपकी सहायता के लिए सदैव तत्पर रहते हैं। वे आपके स्वामी, गुरु, ईश्वर, प्रिय मित्र तथा आपके परिवार के मुखिया हैं। फिर भी वे कभी-कभी आपके दास या आज्ञापा लक का कार्य करना स्वीकार कर लेते हैं। आप अत्यन्त भाग्यशाली हैं, क्योंकि यह सम्बन्ध केवल भक्तियोग द्वारा ही सम्भव हो पाता है। भगवान् मुक्ति तो सरलता से दे सकते हैं, किन्तु वे किसी को भक्तियोग आसानी से नहीं प्रदान करते, क्योंकि वे उस प्रक्रिया से भक्त के साथ बँध जाते हैं।’’


### तात्पर्य
यह श्लोक श्रीमद्भागवत ( ५.६.१८) से लिया गया है। शुकदेव गोस्वामी ने ऋषभदेव के चरित्र का वर्णन करते समय भक्तियोग तथा मुक्ति में अन्तर बताने के लिए इस श्लोक को कहा था। यदुओं तथा पांडवों के सम्बन्धों के कारण ही कभी कृष्ण उनके स्वामी की तरह कार्य करते थे , कभी उनके सलाहकार , कभी मित्र , कभी परिवार के मुखिया और कभी उनके सेवक की तरह भी कार्य करते थे। एक बार कृष्ण युधिष्ठिर द्वारा शान्ति समझौते के विषय में लिखा गया पत्र दुर्योधन के पास लेकर गये थे। इसी प्रकार वे अर्जुन के सारथी भी बने थे। इससे स्पष्ट हो जाता है कि भक्तियोग में पूर्ण पुरुषोत्तम भगवान् और भक्त के बीच एक सम्बन्ध स्थापित हो जाता है। यह सम्बन्ध दास्य , सख्य , वात्सल्य तथा माधुर्य रस के रूप में स्थापित होता है। यदि भक्त मात्र मुक्ति चाहता है , तो पूर्ण पुरुषोत्तम भगवान् उसे यह सहज ही दे देते हैं , जैसाकि बिल्वमंगल ठाकुर ने पुष्टि की है। मुक्ति: स्वयं मुकुलिताञ्जलि सेवतेऽस्मान् — भक्त के लिए मुक्ति उतनी महत्त्वपूर्ण नहीं है , क्योंकि वह तो किसी भी रूप में सेवा करने के लिए सदैव उसके द्वार पर प्रतीक्षा करती रहती है। अतएव भक्त को वृन्दावनवासियों के आचरण से आकृष्ट होना चाहिए , क्योंकि वे कृष्ण के साथ एक सम्बन्ध बनाए रहते हैं। वहाँ की भूमि , जल , गायें , वृक्ष तथा पुष्प शान्त रस में कृष्ण की सेवा करते हैं , कृष्ण के सेवक दास्य भाव में और कृष्ण के गोपमित्र सख्य भाव में उनकी सेवा करते हैं। इसी प्रकार ज्येष्ठ गोपियाँ तथा गोप , कृष्ण की सेवा माता , पिता , चाचा तथा अन्य सम्बन्धियों के रूप में करते हैं तथा तरुण गोपियाँ माधुर्य रस में कृष्ण की सेवा करती हैं।

भक्ति करते समय मनुष्य को स्वाभाविक रूप से इन दिव्य सम्बन्धों में से किसी एक में कृष्ण की सेवा करने में उन्मुख होना चाहिए। यही जीवन की असली सफलता है। भक्त के लिए मुक्ति पा लेना अधिक कठिन नहीं है। यहाँ तक कि जो कृष्ण से सम्बन्ध स्थापित नहीं कर पाता , वह भी ब्रह्मतेज में तदाकार होकर मुक्ति प्राप्त कर सकता है। यह सायुज्य मुक्ति कहलाती है। वैष्णवजन सायुज्य मुक्ति को कभी भी नहीं स्वीकार करते , यद्यपि वे मुक्ति के अन्य रूपों को—यथा सारूप्य , सालोक्य , सामीप्य तथा सार्ष्टि कभी-कभी को स्वीकार करते हैं। किन्तु शुद्ध भक्त किसी भी प्रकार की मुक्ति स्वीकार नहीं करता। वह तो दिव्य सम्बन्ध में कृष्ण की सेवा ही करना चाहता है। यह आध्यात्मिक जीवन की पूर्ण अवस्था है। मायावादी दार्शनिक ब्रह्मतेज में समा जाना चाहते हैं , जबकि भक्तगण मुक्ति के इस पक्ष की सदैव अवहेलना करते हैं। श्रील प्रबोधानन्द सरस्वती ठाकुर ने इस प्रकार की मुक्ति , जो कैवल्य (सर्वोपरि से एक होना) कहलाती है , उसके विषय में कहा है , कैवल्य नरकायते —‘‘ परमेश्वर से एक होना नरक जाने के समान ही है।’’ इसीलिए मायावादी दर्शन , जो ब्रह्म से एकाकार होना है , भक्त के लिए नरकतुल्य है। वह उसे कभी स्वीकार नहीं करता। मायावादी दार्शनिक यह नहीं जानते कि यदि वे ब्रह्मतेज में समा भी जाएँ , तो भी इससे उन्हें आखरी विश्राम नहीं मिलेगा। आत्मा कभी भी ब्रह्मतेज में निष्क्रिय नहीं रह सकता , कुछ काल के बाद वह सक्रिय होना ही चाहेगा। किन्तु पूर्ण पुरुषोत्तम भगवान् के साथ अपने सम्बन्ध को न जानने के कारण उसमें आध्यात्मिक सक्रियता नहीं रहती , अतएव और अधिक क्रियाशीलता के लिए उसे इस भौतिक जगत् में गिरना ही पड़ता है। इसकी पुष्टि श्रीमद्भागवत ( १०.२.३२) में इस प्रकार हुई है:

चूँकि मायावादी दार्शनिकों को भगवान् की दिव्य सेवा के विषय में कोई जानकारी नहीं होती , अतएव भौतिक कार्यकलापों से मुक्ति पाने और ब्रह्मतेज में समा जाने के बाद भी उन्हें इस भौतिक जगत् में अस्पताल या स्कूल खोलने अथवा इसी तरह के लोकोपयोगी कार्य करने के लिए फिर से आना पड़ता है।


## Verse ad/8/20
हेन प्रेम श्री-चैतन्य दिला यथा तथा ।
जगाइ माधाइ पर्यन्त——अन्येर का कथा ॥२०॥
*हेन —ऐसा ; प्रेम —भगवत्-प्रेम ; श्री-चैतन्य —श्री चैतन्य महाप्रभु ; दिला —दिया ; यथा —कहीं भी ; तथा —हर जगह ; जगाइ —जगाइ ; माधाइ —माधाइ ; पर्यन्त —उन तक को ; अन्येर —दूसरों का ; का —क्या कहा जाए ; कथा —शब्द।*


### अनुवाद
श्री चैतन्य महाप्रभु ने इस कृष्ण-प्रेम को यत्र-तत्र, सर्वत्र, यहाँ तक कि जगाइ तथा माधाइ जैसे सर्वाधिक पतितों को भी मुक्तहस्त होकर प्रदान किया है। तो भला उन सबके विषय में क्या कहा जाए, जो पहले से पवित्र तथा उन्नत हैं?


### तात्पर्य
मानव समाज के लिए श्री चैतन्य महाप्रभु द्वारा दी गई भेंटों तथा अन्यों की भेंटों में अन्तर यह है कि तथाकथित परोपकारी और मानवीय कार्यकर्ताओं ने मानव समाज को शरीर से सम्बन्धित कुछ राहत दी है , जबकि श्री चैतन्य महाप्रभु भगवत्प्रेम द्वारा भगवद्धाम वापस जाने के लिए सर्वश्रेष्ठ साधन प्रदान करते हैं। यदि इन दोनों भेंटों की तुलना की जाए , तो जो व्यक्ति थोड़ा-सा भी गम्भीर होगा , वह श्री चैतन्य महाप्रभु को ही सर्वाधिक श्रेय प्रदान करेगा। इसीलिए कविराज गोस्वामी ने इस आशय के साथ ही कहा है:

‘‘ यदि आप तर्क में सचमुच रुचि रखते हैं , तो कृपया उसका प्रयोग श्री चैतन्य महाप्रभु की कृपा पर कीजिये। यदि आप ऐसा करेंगे तो पायेंगे कि यह अतीव अद्भुत है।’’ ( चैतन्य-चरितामृत , आदि ८.१५)

श्रील नरोत्तमदास ठाकुर का कहना है:

जगाइ तथा माधाइ दोनों भाई इस कलियुग के पापी लोगों के प्रतिनिधि हैं। वे समाज में अत्यन्त ऊत्पात मचाने वाले व्यक्ति थे , क्योंकि वे मांसभक्षक , शराबी , स्त्री-लंपट , धूर्त तथा चोर थे। फिर भी श्री चैतन्य महाप्रभु ने उनका उद्धार किया , तो फिर गम्भीर , पवित्र , भक्त तथा विवेकवान व्यक्तियों के विषय में क्या कहना। भगवद्गीता भी पुष्टि करती है ( किं पुनर्ब्राह्मण: पुण्या भक्ता राजर्षय: तथा ) कि ब्राह्मण तुल्य सुयोग्य भक्तों और राजर्षियों के लिए तो कहना ही क्या ? जो भी व्यक्ति शुद्ध भक्त की संगति से कृष्णभावनाभावित हो जाता है , वह भगवद्धाम वापस जाने का पात्र बन जाता है। भगवद्गीता (९.३२) में भगवान् घोषणा करते हैं:

‘‘ हे पृथापुत्र , जो मेरी शरण में आ जाते हैं , वे भले ही निम्न कुल में जन्मे हों—स्त्रियाँ , वैश्य तथा शूद्र ही क्यों न हों—वे परम गति को प्राप्त कर सकते हैं।’’

श्री चैतन्य महाप्रभु ने जगाइ तथा माधाइ नामक दो पतित भाइयों का उद्धार किया , किन्तु आज के समय में पूरी दुनिया जगाइयों तथा माधाइयों—अर्थात् व्यभिचारियों , मांसभक्षकों , जुआरियों , चोरों तथा अन्य धूर्तों से भरी हुई है , जो समाज में सभी तरह के उत्पात करते हैं। ऐसे व्यक्तियों के कार्य अब सामान्य व्यवहार जैसे हो चुके हैं। शराबी , व्यभिचारी , मांसाहारी , चोर या ठग होना अब बुरा नहीं माना जाता , क्योंकि मानव समाज ऐसी बातों को आत्मसात् कर चुका है। किन्तु इसका अर्थ यह भी नहीं होता कि ऐसे व्यक्तियों के दुर्गुण मानव-समाज को माया के चंगुल से छुड़ाने में सहायता करेंगे। उल्टे , ये लोग मानवता को भौतिक प्रकृति की कठोर प्रतिक्रियाओं में फँसा देंगे। मनुष्य के सारे कार्यकलाप भौतिक प्रकृति के गुणों के प्रभाव में सम्पन्न होते हैं ( प्रकृते: क्रियमाणानि गुणै: कर्माणि सर्वश: ) । चूँकि लोग अब तमोगुण तथा कुछ हद तक रजोगुण के प्रभाव में कार्य करते हैं और उनमें जरा सा भी सत्त्वगुण नहीं पाया जाता , इसीलिए वे अधिकाधिक लोभी तथा कामी होते जा रहे हैं , क्योंकि इन गुणों की संगति करने का यही परिणाम होता है। तदा रजस्तमोभावा: कामलोभादयश्च ये —‘‘ भौतिक प्रकृति के इन दो निम्न गुणों का संग करने से मनुष्य कामी तथा लोभी बन जाता है।’’ (भागवत १.२.१९) वस्तुत: आधुनिक मानव-समाज में हर व्यक्ति लोभी तथा कामी है , अतएव उसके उद्धार का एकमात्र साधन है श्री चैतन्य महाप्रभु का संकीर्तन आन्दोलन , जो सारे जगाइयों तथा माधाइयों को सत्त्वगुण के सर्वोच्च पद अर्थात् ब्राह्मण संस्कृति तक ले जा सकता है।

श्रीमद्भागवत ( १.२.१८-१९) का वचन है:

मानव-समाज में फैली अस्तव्यस्तता को देखते हुए यदि कोई सचमुच सुख-शान्ति चाहता है , तो उसे कृष्णभावनामृत आन्दोलन में सम्मिलित होना चाहिए और निरन्तर भागवत-धर्म में लग जाना चाहिए। इससे सारा अज्ञान तथा विषयवासना दूर हो जाते हैं और इनके दूर हो जाने पर मनुष्य को लोभ तथा काम से भी छुटकारा मिल जाता है। लोभ तथा काम से मुक्त होने पर मनुष्य में ब्राह्मण के गुण आ जाते हैं , और जब ब्राह्मण के गुणों वाला व्यक्ति और प्रगति करता है , तब वह वैष्णव-पद को प्राप्त कर लेता है। इसी वैष्णव पद पर पहुँचकर मनुष्य अपने सुप्त भगवत्प्रेम को जागृत कर सकता है और ऐसा करते ही उसका जीवन सफल हो जाता है।

आज के मानव-समाज में विशेष रूप से तमोगुण ही पोषित हो रहा है , यद्यपि रजोगुण के भी कुछ लक्षण विद्यमान हैं। काम तथा लोभ से भरे होने के कारण संसार की सारी जनसंख्या में अधिकांश लोग शूद्र हैं तथा कुछ वैश्य हैं और धीरे-धीरे वे केवल शूद्र बनते जा रहे हैं। साम्यवाद शूद्रों का आन्दोलन है और पूंजीवाद वैश्यों के लिए है। शूद्रों तथा वैश्यों की आपसी लड़ाई से समाज की पतित अवस्था के कारण धीरे-धीरे साम्यवादी विजयी होंगे और ऐसा होते ही समाज में जो कुछ बचा है , वह भी विनष्ट हो जायेगा। यदि साम्यवादी मनोवृत्ति का कोई मुकाबला कर सकता है , तो वह कृष्णभावनामृत आन्दोलन है , जो साम्यवादियों में भी साम्यवादी समाज की असली चेतना जगा सकता है। साम्यवादी विचारधारा के अनुसार सरकार को ही वस्तु का मालिक होना चाहिए। लेकिन कृष्णभावनामृत आन्दोलन इस धारणा को विस्तार देते हुए ईश्वर को प्रत्येक वस्तु के स्वामी के रूप में स्वीकार करता है। लोग इसे नहीं समझ सकते , क्योंकि उन्हें ईश्वर की कोई धारणा नहीं है। किन्तु कृष्णभावनामृत आन्दोलन उन्हें ईश्वर को समझने तथा यह समझने में सहायक बन सकता है कि हर वस्तु ईश्वर की है। चूँकि हर वस्तु ईश्वर की सम्पत्ति है और सारे ही जीव—मनुष्य ही नहीं अपितु पशु , पक्षी , वृक्ष इत्यादि भी ईश्वर की सन्तानें हैं , अतएव हर एक को भगवत् चेतना के साथ ईश्वर पर आश्रित रहकर जीने का अधिकार है। कृष्णभावनामृत आन्दोलन का यही सार-तत्त्व है।


## Verse ad/8/21
स्वतन्त्र ईश्वर प्रेम-निगूढ़-भाण्डार ।
बिलाइल यारे तारे, ना कैल विचार ॥२१॥
*स्वतन्त्र —पूर्णत: स्वतंत्र ; ईश्वर —ईश्वर ; प्रेम —प्रेम ; निगूढ़ —अत्यन्त गुप्त ; भाण्डार — भण्डार ; बिलाइल —वितरित किया ; यारे —किसी को भी ; तारे —प्रत्येक को ; ना —नहीं ; कैल — किया ; विचार —विचार।*


### अनुवाद
पूर्ण पुरुषोत्तम भगवान् के रूप में श्री चैतन्य महाप्रभु पूर्णतया स्वतन्त्र हैं। अतएव वे अत्यन्त गुह्य रूप से संचित वरदान भगवत्प्रेम को बिना भेद-भाव के हर एक को वितरित कर सकते हैं।


### तात्पर्य
भगवान् चैतन्य के आन्दोलन का यही लाभ है। यदि कोई किसी प्रकार से भी हरे कृष्ण आन्दोलन के सम्पर्क में आता है , तो चाहे वह शूद्र हो , वैश्य हो , या जगाइ , माधाइ या इनसे भी नीच हो , आध्यात्मिक चेतना में उसकी प्रगति होती है और उसमें तुरन्त ही भगवत्प्रेम विकसित हो जाता है। अब हमें इसका वास्तविक अनुभव है कि सारे विश्व में यह आन्दोलन एकमात्र हरे कृष्ण महामन्त्र के कीर्तन से अनेक ऐसे लोगों को भगवत्प्रेमी बना रहा है। वस्तुत: श्री चैतन्य महाप्रभु सारे विश्व के गुरु के रूप में प्रकट हुए हैं। वे अपराधियों तथा निर्दोषों में भेदभाव नहीं करते। कृष्ण-प्रेम-प्रदाय ते — वे हर एक को मुक्तहस्त से भगवत्प्रेम प्रदान करते हैं। इसका वास्तविक अनुभव किया जा सकता है , जैसाकि अगले श्लोक में बतलाया गया है।


## Verse ad/8/22
अद्यापिह देख चैतन्य-नाम येइ लय ।
कृष्ण-प्रेमे पुलकाश्रु-विह्वल से हय ॥२२॥
*अद्यापिह —आज तक भी ; देख —आप देखते हैं ; चैतन्य-नाम —श्री चैतन्य महाप्रभु का नाम ; येइ —कोई भी ; लय —जो लेता है ; कृष्ण-प्रेमे —कृष्ण-प्रेम में ; पुलक-अश्रु —रोमांच-अश्रु ; विह्वल —भावविभोर ; से —वह ; हय —हो जाता है।*


### अनुवाद
चाहे कोई अपराधी हो या निर्दोष, यदि ‘‘श्रीकृष्ण चैतन्य प्रभु नित्यानन्द’’ का कीर्तन कोई अभी भी करता है, तो वह भावविभोर हो उठता है और उसकी आँखों में आँसू आ जाते हैं।


### तात्पर्य
प्राकृत सहजिये जो निताइ गौर राधेश्याम का कीर्तन करते हैं , उन्हें भागवत निष्कर्ष का बहुत कम ज्ञान होता है और वे वैष्णव विधि-विधानों का पालन बहुत कम ही करते हैं ; किन्तु चूँकि वे भज-निताइ-गौर का कीर्तन करते हैं , अतएव उनके कीर्तन से तुरन्त ही अश्रु तथा आनन्दातिरेक के अन्य भावलक्षण प्रकट हो आते हैं। यद्यपि वे वैष्णव-दर्शन के सिद्धान्तों को नहीं जानते और ज्ञान में अधिक उन्नत नहीं होते , किन्तु वे इन लक्षणों से बहुत से लोगों को अपने अनुयायी हो जाने के लिए आकृष्ट करते हैं। निस्सन्देह , उनके भावाश्रु अन्तत: उनके सहायक बन सकते हैं , क्योंकि शुद्ध भक्त के संपर्क में आते ही उनके जीवन सफल हो जायेंगे। यहाँ तक कि प्रारम्भ में भी निताई गौर के पवित्र नाम का कीर्तन करने के फलस्वरूप भगवत्प्रेम के मार्ग में उनकी प्रगति तेजी से दिखाई देने लगती है।


## Verse ad/8/23
‘नित्यानन्द’ बलिते हय कृष्ण-प्रेमोदय ।
आउलाय सकल अङ्ग, अश्रु-गङ्गा वय ॥२३॥
*नित्यानन्द बलिते —नित्यानन्द प्रभु का नाम लेते समय ; हय —हो जाता है ; कृष्ण-प्रेम-उदय —कृष्ण-प्रेम का उदय ; आउलाय —विचलित ; सकल —सब ; अङ्ग —शरीर के अंग ; अश्रु-गङ्गा —गंगा जल की भाँति अश्रु ; वय —बहते हैं।*


### अनुवाद
नित्यानन्द प्रभु का नाम लेने से ही मनुष्य में कृष्ण-प्रेम जागृत हो जाता है। इस प्रकार उसके सारे अंगप्रत्यंग भावातिरेक से व्याकुल हो उठते हैं और उसकी आँखों से गंगा की धारा के समान अश्रु बहने लगते हैं।


## Verse ad/8/24
‘कृष्ण-नाम’ करे अपराधेर विचार ।
कृष्ण बलिले अपराधीर ना हय विकार ॥२४॥
*कृष्ण-नाम —भगवान् कृष्ण का पावन नाम ; करे —करता है ; अपराधेर — अपराधों का ; विचार —विचार ; कृष्ण —भगवान् कृष्ण ; बलिले —यदि कोई जपता है ; अपराधीर —अपराधियों का ; ना — कभी नहीं ; हय —होता है ; विकार —विकार , परिवर्तन।*


### अनुवाद
हरे कृष्ण मन्त्र का कीर्तन करते समय अपराधों पर विचार किया जाता है। इसलिए केवल हरे कृष्ण का कीर्तन करने से कोई भावदशा को प्राप्त नहीं होता।


### तात्पर्य
हरे कृष्ण महामन्त्र का कीर्तन करने के पूर्व श्रीकृष्णचैतन्य प्रभु नित्यानन्द के नामों का उच्चारण करना लाभप्रद होता है , क्योंकि श्रीकृष्ण चैतन्य तथा प्रभु नित्यानन्द—इन दो पवित्र नामों के उच्चारण से मनुष्य तुरन्त भावविभोर हो उठता है और यदि वह इसके बाद हरे कृष्ण महामन्त्र का जप करता है , तो वह सारे अपराधों से मुक्त हो जाता है।

हरे कृष्ण महामन्त्र का जप करते समय दस अपराधों से बचना चाहिए। पहला अपराध है उन महापुरुषों की निन्दा करना जो भगवन्नाम का वितरण करने में लगे हुए हैं। शास्त्र ( चैतन्य चरितामृत , अन्त्य ७.११) में कहा गया है— कृष्णशक्ति विना नहे तार प्रवर्तन — पूर्ण पुरुषोत्तम भगवान् से शक्ति प्राप्त किये बिना कोई हरे कृष्ण महामन्त्र के पवित्र नामों का वितरण नहीं कर सकता। अतएव इस कार्य में लगे किसी भक्त की निन्दा नहीं करनी चाहिए।

श्री पद्मपुराण का कथन है:

हरे कृष्ण महामन्त्र की महिमा का प्रचार करने में लगे महान् सन्त पुरुषों की निन्दा करना पवित्र नाम के चरणकमलों पर घोर अपराध है। हरे कृष्ण महामन्त्र की महिमा के प्रचारक की आलोचना नहीं करनी चाहिए। यदि कोई ऐसा करता है , तो वह अपराधी है। नाम-प्रभु , जो कृष्ण से अभिन्न हैं , ऐसे निन्दनीय कार्य को कभी सहन नहीं करेंगे , भले ही कोई कितना बड़ा भक्त क्यों न कहा जाता हो।

द्वितीय नामापराध का वर्णन इस प्रकार है:

इस भौतिक जगत् में विष्णु का नाम सर्वमंगलदायक है। विष्णु के नाम , रूप , गुण तथा लीलाएँ—ये सभी दिव्य , परम ज्ञान हैं। अतएव जो कोई भगवान् के नाम , अथवा उनके दिव्य रूप , गुण , या लीलाओं को भौतिक समझकर उनसे भगवान् को पृथक् करना चाहता है , वह अपराध करता है। इसी प्रकार शिवजी जैसे देवताओं के नामों को विष्णु के नाम के समान बताना अथवा दूसरे शब्दों में , शिवजी तथा अन्य देवताओं को ईश्वर के अन्य रूप मानकर विष्णु के ही समान बताना भी निन्दनीय है। यह भगवान् के पवित्र नाम के चरणकमलों पर दूसरा अपराध है।

भगवान् के पवित्र नाम के चरणकमलों पर तीसरा अपराध है गुरोरवज्ञा — अर्थात् गुरु को भौतिक मानकर उसके उच्च पद से ईर्ष्या करना। चौथा अपराध है श्रुतिशास्त्र निन्दनम् — वैदिक साहित्य जैसे चारों वेदों तथा पुराणों की निन्दा करना। पाँचवा अपराध अर्थ-वाद: है—ऐसा मानना कि नाम की महिमा को बढ़ा-चढ़ाकर कहा गया है। इसी प्रकार छठा अपराध है हरिनाम्नि कल्पनम् — हरि नाम को काल्पनिक मानना।

सातवें अपराध का वर्णन इस प्रकार हुआ है:

यह सोचकर कि हरे कृष्ण मन्त्र सारे पापकर्मों के फलों को नष्ट करने वाला है , अतएव पापकर्म करते रहना और उन्हें काटने के लिए हरे कृष्ण मन्त्र का उच्चारण करना हरिनाम के चरणकमलों पर सबसे बड़ा अपराध है।

आठवें अपराध का वर्णन इस प्रकार हुआ है— धर्मव्रतत्यागहुतादिसर्व शुभक्रियासाम्यमपि प्रमाद:। हरे कृष्ण मन्त्र के कीर्तन को धार्मिक अनुष्ठान मानना अपराध है। धार्मिक उत्सव मनाना , व्रत करना , वैराग्य का अभ्यास करना तथा यज्ञ करना ये भौतिकतावादी शुभ-कार्य हैं। हरे कृष्ण महामन्त्र के कीर्तन की तुलना कभी ऐसे भौतिकतावादी धार्मिक कार्यों से नहीं की जानी चाहिए। यह भगवान् के पवित्र नाम के चरणकमलों पर अपराध है:

नवाँ अपराध इस प्रकार है।

ऐसे लोगों के बीच पवित्र नाम महिमा का प्रचार करना अपराध है , जिनमें बुद्धि न हो या जिन्हें इस विषय में कोई श्रद्धा न हो। ऐसे लोगों को हरे कृष्ण मन्त्र के कीर्तन को सुनने का अवसर तो प्रदान करना चाहिए , किन्तु प्रारम्भ में उन्हें नाम की महिमा अथवा आध्यात्मिक महत्ता के विषय में उपदेश नहीं दिया जाना चाहिए। नाम का निरन्तर श्रवण करने से उनके हृदय शुद्ध होंगे और तब वे नाम की दिव्य स्थिति को समझ सकेंगे।

दसवाँ अपराध इस प्रकार है:

यदि कोई भगवान् के दिव्य नाम की महिमा सुनने के बाद भी जीवन में भौतिकतावादी विचारधारा रखता है और सोचता है कि , ‘‘ मैं यह शरीर हूँ और इस शरीर से सम्बन्धित सारी वस्तुएँ मेरी हैं ( अहं ममेति ),’’ और हरे कृष्ण महामन्त्र के कीर्तन के प्रति सम्मान तथा प्रेम प्रदर्शित नहीं करता , तो यह भी एक अपराध है।


## Verse ad/8/25
तदश्म-सारं हृदयं बतेदं
यद्गृह्यमाणैर्हरि-नामधेयै: ।
न विक्रियेताथ यदा विकारो
नेत्रे जलं गात्र-रुहेषु हर्ष: ॥२५॥
*तत् —वह ; अश्म-सारम् —लोहे की भाँति कठोर ; हृदयम् —हृदय ; बत —ओह! ; इदम् —यह ; यत् —जो ; गृह्यमाणै: —जप करने के बावजूद ; हरि-नामधेयै: —भगवान् के पावन नाम पर ध्यान करने के ; न —नहीं ; विक्रियेत —परिवर्तन होना ; अथ —इस तरह ; यदा —जब ; विकार: —विकार , परिवर्तन ; नेत्रे —आँखों में ; जलम् —अश्रु ; गात्र-रुहेषु —शरीर के रोम-छिद्रों में ; हर्ष: —हर्ष।*


### अनुवाद
‘‘यदि हरे कृष्ण महामन्त्र का कीर्तन करते हुए किसी का हृदय परिवर्तित नहीं होता, उसके नेत्रों से अश्रु नहीं बहते, उसका शरीर कंपित नहीं होता, न ही उसे रोमांच होता है, तो यह समझना चाहिए कि उसका हृदय लोहे के समान कठोर है। ऐसा भगवन्नाम के चरणकमलों पर अपराधों के कारण होता है।


### तात्पर्य
यह श्लोक श्रीमद्भागवत ( २.३.२४) का है। इस श्लोक की टीका करते हुए श्रील भक्तिसिद्धान्त सरस्वती ठाकुर लिखते हैं कि कभी-कभी महाभागवत अर्थात् अत्यन्त उन्नत भक्त के शरीर में ऐसे दिव्य लक्षण—यथा आँखों में अश्रु—नहीं दिखते , जबकि कभी-कभी कनिष्ठ अधिकारी कृत्रिम रूप से उनका प्रदर्शन करता है। किन्तु इसका अर्थ यह नहीं होता कि कनिष्ठ अधिकारी (नया भक्त) महाभागवत से अधिक उन्नत है। हरे कृष्ण महामन्त्र के जप से हृदय में होने वाले असली परिवर्तन की परीक्षा यही है कि मनुष्य भौतिक भोग से विरक्त हो जाता है। यही असली परिवर्तन है। भक्तिर्परेशानुभवो विरक्तिरन्यत्र च ( भगवत ११.२.४२)। आध्यात्मिक जीवन में असली प्रगति तो तब होती है , जब मनुष्य भौतिक भोग से अत्यन्त विरक्त हो जाता है। यदि कभी यह पाया जाये कि हरे कृष्ण मन्त्र का कीर्तन करते समय कोई कनिष्ठ अधिकारी (नया भक्त) आँखों में कृत्रिम आँसू तो लाता है , किन्तु भौतिक वस्तुओं में पूरी तरह आसक्त रहता है , तो यह समझना चाहिए कि उसका हृदय वास्तव में परिवर्तित नहीं हुआ है। परिवर्तन तो मनुष्य के असली कार्यकलापों में परिलक्षित होना चाहिए।


## Verse ad/8/26
‘एक’ कृष्ण-नामे करे सर्व-पाप नाश ।
प्रेमेर कारण भक्ति करेन प्रकाश ॥२६॥
*एक —एक ; कृष्ण-नामे —भगवान् कृष्ण का पावन नाम जपने से ; करे —करता है ; सर्व —सभी ; पाप —पापमय जीवन ; नाश —नाश ; प्रेमेर —भगवत्-प्रेम का ; कारण —कारण ; भक्ति —भक्ति ; करेन —हो जाती है ; प्रकाश —प्रकट।*


### अनुवाद
निरपराध होकर हरे कृष्ण महामन्त्र का कीर्तन करने मात्र से सारे पाप-कर्म दूर हो जाते हैं और भगवत्प्रेम की कारणस्वरूपा शुद्ध भक्ति प्रकट होती है।


### तात्पर्य
जब तक मनुष्य पापमय जीवन से मुक्त नहीं हो जाता , तब तक वह भगवान् की भक्ति प्राप्त नहीं कर सकता। इसकी पुष्टि भगवद्गीता ( ७.२८) में हुई है:

‘‘ जिन लोगों ने पूर्वजन्म में तथा इस जन्म में पुण्यकर्म किये हैं और जिनके पापकर्म समूल नष्ट हो चुके हैं , वे मोह के द्वन्द्व से मुक्त हो जाते हैं और वे संकल्पपूर्वक अपने आपको मेरी सेवा में लगाते हैं।’’ जो व्यक्ति पापमय जीवन के सारे कलंकों से निर्मल हो चुका है , वह अविचलित या द्वन्द्वरहित होकर भगवद्भक्ति में लग जाता है। इस युग में यद्यपि लोग अत्यधिक पापी हैं , किन्तु हरे कृष्ण महामन्त्र के कीर्तन मात्र से उन्हें अपने पापों के फलों से छुटकारा मिल जाता है। एक कृष्णनामे —केवल कृष्ण के नाम के कीर्तन से यह सम्भव हो जाता है। इसकी पुष्टि श्रीमद्भागवत (१२.३.५१) में हुई है: कीर्तनाद् एव कृष्णस्य मुक्तसङ्ग:। चैतन्य महाप्रभु ने भी हमें यही सिखलाया है। वे रास्ते में चलते हुए कीर्तन करते थे:

यदि कोई कृष्ण नाम का सदैव कीर्तन करता है , तो वह धीरे-धीरे पापमय जीवन के सारे फलों से मुक्त हो जाता है , बशर्ते कि वह निरपराध भाव से जप करे और हरे कृष्ण मन्त्र के जप के बल पर और अधिक पापकर्म न करे। इस तरह मनुष्य शुद्ध हो जाता है और उसकी भक्ति से उसका सुप्त भगवत्प्रेम जागृत हो उठता है। केवल हरे कृष्ण मन्त्र का कीर्तन करने से तथा पाप एवं अपराध न करने से उसका जीवन शुद्ध हो जाता है और वह सिद्धि की पाँचवी अवस्था को प्राप्त करता है अर्थात् भगवान् की प्रेमाभक्ति में प्रवृत्त होता है ( प्रेमा पुमर्थो महान् )।


## Verse ad/8/27
प्रेमेर उदये हय प्रेमेर विकार ।
स्वेद-कम्प-पुलकादि गद्गदाश्रुधार ॥२७॥
*प्रेमेर —भगवत्-प्रेम की ; उदये —जब जागृति होती है (जब उत्पन्न होता है) ; हय —यह ऐसा हो जाता है ; प्रेमेर —भगवत्-प्रेम का ; विकार —परिवर्तन ; स्वेद —पसीना ; कम्प —कंपन ; पुलक-आदि —हृदय की धड़कन आदि ; गद्गद —गद्गद ; अश्रु-धार —अश्रु-धारा।*


### अनुवाद
जब किसी में सचमुच भगवान् की दिव्य प्रेमाभक्ति जागृत होती है, तो इससे शरीर में स्वेद, कम्पन, हृदय का स्पन्दन, वाणी का अवरोध तथा आँखों में अश्रु जैसे रूपान्तरण उत्पन्न होते हैं।


### तात्पर्य
असली भगवत्प्रेम होने पर मनुष्य के शरीर में स्वत: ये रूपान्तरण प्रकट होते हैं। मनुष्य को उनकी कृत्रिम रूप से नकल नहीं करनी चाहिए। भौतिक वस्तु के लिए इच्छा करना हमारा रोग है ; यहाँ तक कि आध्यात्मिक जीवन में प्रगति करते समय भी हम भौतिक प्रतिष्ठा चाहते हैं। मनुष्य को इस रोग से मुक्त होना चाहिए। शुद्ध भक्ति तो अन्याभिलाषिताशून्यम् अर्थात् किसी भौतिक वस्तु की इच्छा से रहित होनी चाहिए। उन्नत भक्तों में अनेक शारीरिक विकार प्रकट होते हैं , जो भावविभोरता के लक्षण हैं , किन्तु जनता से सस्ती प्रशंसा पाने के लिए उनका अनुकरण नहीं करना चाहिए। जब मनुष्य को वस्तुत: उच्च पद प्राप्त होता है , तब भावविभोरता के लक्षण स्वत: प्रकट हो जायेंगे ; उसे उनकी नकल करने की आवश्यकता नहीं रह जाती।


## Verse ad/8/28
अनायासे भव-क्षय, कृष्णेर सेवन ।
एक कृष्ण-नामेर फले पाइ एत धन ॥२८॥
*अनायासे —सहज ही ; भव-क्षय —जन्म-मरण के चक्र का अन्त ; कृष्णेर —भगवान् कृष्ण की ; सेवन —सेवा ; एक —एक ; कृष्ण-नामेर —कृष्ण-नाम का जप ; फले —फल-स्वरूप ; पाइ —हमें मिलता है ; एत —इतना ; धन —धन।*


### अनुवाद
हरे कृष्ण महामन्त्र का कीर्तन करने के फलस्वरूप मनुष्य के आध्यात्मिक जीवन में इतनी अधिक उन्नति होती है कि उसके भौतिक जीवन का अन्त तथा भगवत्प्रेम की प्राप्ति एक साथ होते हैं। कृष्ण का पवित्र नाम इतना शक्तिशाली है कि केवल एक नाम के उच्चारण से उसे ये दिव्य सम्पत्ति सहज ही उपलब्ध हो जाती है।


## Verse ad/8/29-30
हेन कृष्ण-नाम यदि लय बहु-बार ।
तबु यदि प्रेम नहे, नहे अश्रुधार ॥२९॥
तबे जानि, अपराध ताहाते प्रचुर ।
कृष्ण-नाम-बीज ताहे ना करे अङ्कुर ॥३०॥
*हेन —ऐसा ; कृष्ण-नाम —कृष्ण का पवित्र नाम ; यदि —यदि ; लय —कोई लेता है ; बहु-बार —बारम्बार ; तबु —फिर भी ; यदि —यदि ; प्रेम —भगवत्-प्रेम ; नहे —नहीं दिखता ; नहे अश्रु-धार —आँखों में अश्रु नहीं होते ; तबे —तब ; जानि —मैं समझता हूँ ; अपराध —अपराध ; ताहाते —वहाँ (उस प्रक्रिया में) ; प्रचुर —ढेर सारे ; कृष्ण-नाम —कृष्ण का पावन नाम ; बीज —बीज ; ताहे —उन कार्यकलापों में ; ना —नहीं ; करे —करते हैं ; अङ्कुर —बीज का फूटना।*


### अनुवाद
यदि भगवान् के पवित्र नाम का बारम्बार जप करते रहने पर भी मनुष्य में भगवान् के प्रति प्रेम विकसित नहीं होता और उसकी आँखों में अश्रु प्रकट नहीं होते, तो इससे यह स्पष्ट हो जाता है कि जप में उसके अपराधों के फलस्वरूप कृष्ण-नाम का बीज अंकुरित नहीं हो रहा है।


### तात्पर्य
यदि कोई अपराध-सहित हरे कृष्ण मन्त्र का कीर्तन करता है , तो उसे वांछित फल नहीं मिलता। अतएव उसे बड़ी ही सावधानी के साथ उन अपराधों से बचना चाहिए , जिनका वर्णन श्लोक २४ के सम्बन्ध में किया जा चुका है।


## Verse ad/8/31
चैतन्य-नित्यानन्दे नाहि एसब विचार ।
नाम लैते प्रेम देन, वहे अश्रुधार ॥३१॥
*चैतन्य-नित्यानन्दे —चैतन्य महाप्रभु तथा नित्यानन्द प्रभु का नाम जपते समय ; नाहि —नहीं होते ; एसब —ये सब ; विचर —विचार ; नाम —पावन नाम ; लैते —मात्र जपने से ; प्रेम —भगवत्-प्रेम ; देन —वे देते हैं ; वहे —बहती है ; अश्रु-धार —नेत्रों में अश्रुओं की धारा।*


### अनुवाद
किन्तु यदि कोई थोड़ी भी श्रद्धा के साथ भगवान् चैतन्य तथा नित्यानन्द के पवित्र नामों का कीर्तन करता है, तो वह सारे अपराधों से तुरन्त ही मुक्त हो जाता है। इस तरह वह ज्योंही हरे कृष्ण महामन्त्र का कीर्तन करता है, त्योंही उसे भगवत्प्रेम की भावविभोरता का अनुभव होता है।


### तात्पर्य
इस सन्दर्भ में श्रील भक्ति सिद्धान्त सरस्वती ठाकुर कहते हैं कि यदि कोई श्री चैतन्य महाप्रभु तथा नित्यानन्द की शरण लेता है और उनके इस उपदेश का पालन करता है कि वृक्ष से भी अधिक सहिष्णु तथा घास से भी अधिक विनीत बनो , तो उसे शीघ्र ही भगवान् की प्रेमाभक्ति का स्तर प्राप्त होता है और उसके नेत्रों में आँसू आ जाते हैं। हरे कृष्ण महामन्त्र के कीर्तन के समय कुछ अपराधों पर ध्यान रखना आवश्यक है , किन्तु गौर नित्यानन्द के नामों के उच्चारण में ऐसी बात नहीं है। अतएव यदि कोई जीवन-भर हरे कृष्ण महामन्त्र का कीर्तन करे , किन्तु उसका जीवन पापकर्मों से भरा रहे , तो उसके लिए भगवान् की प्रेमाभक्ति प्राप्त कर सकना अत्यन्त कठिन होगा। किन्तु यदि अपराधी होते हुए भी वह गौर नित्यानन्द के नामों का कीर्तन करता है , तो उसके सारे पाप-कर्मों के फल तुरन्त दूर हो जाते हैं। इसलिए मनुष्य को सबसे पहले चैतन्य महाप्रभु तथा नित्यानन्द के पास जाना चाहिए या गुरु-गौरांग की पूजा करनी चाहिए और तब राधा-कृष्ण की पूजा के स्तर पर आना चाहिए। हमारे कृष्णभावनामृत आन्दोलन में शिष्यों को पहले गुरु-गौरांग की पूजा का उपदेश दिया जाता है और जब वे कुछ उन्नति कर लेते हैं , तब राधा-कृष्ण का अर्चाविग्रह स्थापित किया जाता है और उन्हें भगवान् की पूजा में लगाया जाता है।

अन्तत: राधा-कृष्ण तक पहुँचने के लिए सर्वप्रथम गौर-नित्यानन्द की शरण में जाना आवश्यक है। इस सन्दर्भ में श्रील नरोत्तमदास ठाकुर का गीत है:

प्रारम्भ में मनुष्य को श्री गौरसुन्दर के पवित्र नाम का नियमित कीर्तन करना चाहिए और तब नित्यानन्द प्रभु के नाम का। इस प्रकार मनुष्य का हृदय भौतिक भोग की मलिन इच्छाओं से निर्मल हो सकेगा। तब वह भगवान् कृष्ण की पूजा करने वृन्दावन धाम जा सकता है। श्री चैतन्य तथा नित्यानन्द की कृपा हुए बिना वृन्दावन जाने की आवश्यकता नहीं है , क्योंकि यदि मनुष्य का चित्त शुद्ध नहीं है , तो वह वृन्दावन जाकर भी वृन्दावन का दर्शन नहीं कर सकता। वास्तव में वृन्दावन जाने का अर्थ है भक्तिरसामृत सिन्धु , विदग्ध माधव , ललित माधव तथा छ: गोस्वामियों द्वारा लिखित अन्य पुस्तकों को पढ़कर इन गोस्वामियों की शरण ग्रहण करना। इस तरह से राधा-कृष्ण के दिव्य प्रेम भाव को समझा जा सकता है। कबे हाम बुझब से युगलपिरीति। राधा-कृष्ण का माधुर्य-प्रेम सामान्य मानवीय व्यापार नहीं है ; यह पूर्णतया दिव्य है। राधा-कृष्ण को समझने , उनकी पूजा करने तथा उनकी प्रेमाभक्ति में लगने के लिए मनुष्य को श्री चैतन्य महाप्रभु , नित्यानन्द प्रभु तथा चैतन्य महाप्रभु के प्रत्यक्ष शिष्य छ: गोस्वामियों से मार्गदर्शन ग्रहण करना चाहिए।

सामान्य व्यक्ति के लिए राधा-कृष्ण की पूजा की अपेक्षा श्री चैतन्य तथा नित्यानन्द प्रभु या पंचतत्त्व की पूजा करना सरल है। जब तक कोई परम भाग्यशाली न हो , तब तक उसे सीधे राधा-कृष्ण की पूजा करने के लिए नहीं कहना चाहिए। एक नया शिष्य , जिसे शास्त्रों का पर्याप्त ज्ञान नहीं है या अनुभूति नहीं है , उसे राधा-कृष्ण की पूजा या हरे कृष्ण मन्त्र का कीर्तन नहीं करना चाहिए। यदि वह ऐसा करता भी है , तो उसे वांछित फल नहीं मिल पाता। अतएव मनुष्य को निताई-गौर के नामों का कीर्तन करना चाहिए और झूठी प्रतिष्ठा को ताक पर रखकर उनकी पूजा करनी चाहिए। चूँकि इस जगत् का प्रत्येक व्यक्ति पापकर्मों से न्यूनाधिक प्रभावित होता ही है , अतएव प्रारम्भ में यह नितान्त आवश्यक है कि वह गुरु-गौरांग की पूजा करे और उनकी कृपा की याचना करे , क्योंकि ऐसा करने से अपनी सारी अयोग्यताओं के बावजूद भी वह राधा-कृष्ण विग्रह की पूजा करने का पात्र बन जाता है।

इस सम्बन्ध में यह ध्यान देना होगा कि भगवान् कृष्ण तथा गौरसुन्दर दोनों ही नाम पूर्ण पुरुषोत्तम भगवान् से अभिन्न हैं। इसलिए कभी भी यह नहीं सोचना चाहिए कि एक नाम दूसरे से अधिक सक्षम है। फिर भी इस युग के लोगों की स्थिति को देखते हुए श्री चैतन्य महाप्रभु के नाम का कीर्तन हरे कृष्ण महामन्त्र के कीर्तन से अधिक आवश्यक है , क्योंकि श्री चैतन्य महाप्रभु सर्वाधिक दयालु अवतार हैं और उनकी कृपा अपेक्षाकृत शीघ्र प्राप्त हो जाती है। अतएव मनुष्य को सर्वप्रथम श्रीकृष्णचैतन्य प्रभु नित्यानन्द श्रीअद्वैत गदाधर श्रीवासादि गौरभक्तवृन्द का कीर्तन करते हुए श्री चैतन्य महाप्रभु की शरण लेनी चाहिए। गौर नित्यानन्द की सेवा करने से मनुष्य भवबन्धन से मुक्त हो जाता है और राधा-कृष्ण विग्रह की पूजा करने के योग्य बन जाता है।


## Verse ad/8/32
स्वतन्त्र ईश्वर प्रभु अत्यन्त उदार ।
ताँरे ना भजिले कभु ना हय निस्तार ॥३२॥
*स्वतन्त्र ईश्वर —पूर्णत: स्वतंत्र भगवान् ; प्रभु —महाप्रभु ; अत्यन्त — अत्यन्त ; उदार —उदार ; ताँरे —उनको ; ना —बिना ; भजिले —पूजा किए ; कभु ना — कभी भी नहीं ; हय —होता है ; निस्तार —छुटकारा , मुक्ति।*


### अनुवाद
श्री चैतन्य महाप्रभु स्वतन्त्र पूर्ण पुरुषोत्तम भगवान् हैं और वे अत्यन्त दयालु हैं। उनकी पूजा किये बिना किसी को मुक्ति नहीं मिल सकती।


### तात्पर्य
श्री भक्तिसिद्धान्त सरस्वती ठाकुर इस प्रसंग में कहते हैं कि श्री चैतन्य महाप्रभु की पूजा करने के लिए राधा-कृष्ण की पूजा का परित्याग नहीं करना चाहिए। केवल राधा-कृष्ण या चैतन्य महाप्रभु की पूजा करके कोई आगे नहीं बढ़ सकता। मनुष्य को छ: गोस्वामियों के आदेशों का उल्लंघन करने का प्रयास नहीं करना चाहिए , क्योंकि वे आचार्य हैं और चैतन्य महाप्रभु के अत्यन्त प्रिय हैं। इसीलिए नरोत्तमदास ठाकुर गाते हैं:

भक्त को श्रील रूप गोस्वामी से लेकर रघुनाथ दास गोस्वामी तक सारे छ: गोस्वामियों का विनीत अनुयायी होना चाहिए। उनके आदेशों का पालन न करके गौरसुन्दर एवं राधा-कृष्ण की पूजा की कल्पना करना महान् अपराध है , जिसके फलस्वरूप मनुष्य नरक को जाता है। यदि कोई छ: गोस्वामियों के आदेशों की उपेक्षा करता है और उसके बाद भी राधा-कृष्ण का तथाकथित भक्त बनता है , तो वह राधा-कृष्ण के असली भक्तों की आलोचना ही करता है। इस मनोकल्पना के फलस्वरूप वह गौरसुन्दर को सामान्य भक्त मानता है , अतएव वह राधा-कृष्ण की सेवा करने में प्रगति नहीं कर सकता।


## Verse ad/8/33
ओरे मूढ़ लोक, शुन चैतन्य-मङ्गल ।
चैतन्य-महिमा याते जानिबे सकल ॥३३॥
*ओरे —आप सब ; मूढ़ —मूर्ख ; लोक —लोगों ; शुन —जरा सुनो ; चैतन्य-मङ्गल —चैतन्य मंगल नामक पुस्तक ; चैतन्य —चैतन्य महाप्रभु की ; महिमा —महिमाएँ ; याते —जिसमें ; जानिबे —आप पायेंगे ; सकल —सभी।*


### अनुवाद
अरे मूर्खों, जरा श्री चैतन्य-मंगल तो पढ़ो! इस ग्रंथ को पढ़कर तुम श्री चैतन्य महाप्रभु की सारी महिमाओं को समझ सकते हो।


### तात्पर्य
श्री वृन्दावन दास ठाकुर कृत श्री चैतन्य-भागवत का मूल शीर्षक श्री चैतन्य-मंगल था , किन्तु बाद में जब श्री लोचनदास ठाकुर ने श्री चैतन्य-मंगल नाम से एक दूसरी पुस्तक लिख दी , तो श्रील वृन्दावन दास ठाकुर ने अपनी पुस्तक का नाम बदल दिया और अब वह चैतन्य-भागवत के नाम से विख्यात है। इस ग्रंथ में श्री चैतन्य महाप्रभु का जीवन विस्तार से दिया गया है और कृष्णदास कविराज गोस्वामी ने पहले ही हमें यह सूचित कर दिया है कि वृन्दावन दास ठाकुर ने जिस अंश का वर्णन नहीं किया , उसी का वर्णन उन्होंने अपने ग्रंथ श्रीचैतन्य चरितामृत में किया है। कृष्णदास कविराज गोस्वामी द्वारा श्री चैतन्य-भागवत को मान्यता देना इसका सूचक है कि वे गुरु-शिष्य परम्परा को मानते हैं। दिव्य साहित्य का लेखक कभी भी अपने पूर्ववर्ती आचार्यों का अतिक्रमण नहीं करना चाहता।


## Verse ad/8/34
कृष्ण-लीला भागवते कहे वेद-व्यास ।
चैतन्य-लीलार व्यास——वृन्दावन-दास ॥३४॥
*कृष्ण-लीला —भगवान् कृष्ण की लीलाएँ ; भागवते — श्रीमद्भागवत में ; कहे —कहते हैं ; वेद-व्यास —व्यासदेव , वैदिक साहित्य के रचयिता ; चैतन्य-लीलार —चैतन्य महाप्रभु की लीलाएँ ; व्यास —संकलन कर्ता ; वृन्दावन-दास —वृन्दावन दास हैं।*


### अनुवाद
जिस तरह व्यासदेव ने श्रीमद्भागवत में कृष्ण की सारी लीलाओं का संकलन किया है, उसी तरह ठाकुर वृन्दावन दास ने चैतन्य महाप्रभु की लीलाओं का वर्णन किया है।


## Verse ad/8/35
वृन्दावन-दास कैल ‘चैतन्य-मङ्गल’ ।
याँहार श्रवणे नाशे सर्व अमङ्गल ॥३५॥
*वृन्दावन-दास —वृन्दावन दास ; कैल —संकलन किया ; चैतन्य-मङ्गल — चैतन्य मंगल नामक पुस्तक ; याँहार —जिसके ; श्रवणे —सुनने से ; नाशे —नाश होता है ; सर्व —सब ; अमङ्गल —अमंगल का।*


### अनुवाद
ठाकुर वृन्दावन दास ने श्री चैतन्य-मंगल की रचना की, जिसके सुनने से सारे अमंगल नष्ट हो जाते हैं।


## Verse ad/8/36
चैतन्य-निताइर याते जानिये महिमा ।
याते जानि कृष्ण-भक्ति-सिद्धान्तेर सीमा ॥३६॥
*चैतन्य-निताइर —श्री चैतन्य महाप्रभु तथा नित्यानन्द प्रभु का ; याते —जिसमें ; जानिये —कोई जान सकता है ; महिमा —सभी महिमाएँ ; याते —जिनमें ; जानि —मैं समझ सकता हूँ ; कृष्ण-भक्ति —कृष्ण-भक्ति ; सिद्धान्तेर —निष्कर्ष की ; सीमा —सीमा।*


### अनुवाद
श्री चैतन्य मंगल पढ़कर मनुष्य श्री चैतन्य महाप्रभु तथा नित्यानन्द प्रभु की सारी महिमाओं या सत्य को समझ सकता है और भगवान् कृष्ण की भक्ति के चरम निष्कर्ष तक पहुँच सकता है।


### तात्पर्य
यद्यपि भक्तिपूर्ण सेवा को समझने के लिए श्रीमद्भागवत प्रामाणिक ग्रंथ है , किन्तु अत्यन्त विस्तृत होने के कारण थोड़े ही लोग इसके भावार्थ को समझ सकते हैं। श्रीमद्भागवत न्याय प्रस्थान कहलाने वाले वेदान्त-सूत्र की मूल टीका है। अकाट्य तर्क व न्याय द्वारा परम सत्य को समझाने के लिए वेदान्त-सूत्र लिखा गया था , इसलिए इसकी सहज टीका— श्रीमद्भागवत अत्यन्त विस्तृत है। पेशेवर कथाकारों ने ऐसा प्रचार कर रखा है कि श्रीमद्भागवत में केवल कृष्ण की रासलीला का ही वर्णन है , यद्यपि इसका वर्णन केवल दसवें स्कंध (अध्याय २९-३३ में) में हुआ है। इस तरह इन लोगों ने पाश्चात्य जगत् के सम्मुख कृष्ण को महान् स्त्री-वशीकर्ता के रूप में प्रस्तुत किया है , इसलिए कभी-कभी अपने प्रचार-कार्य के दौरान हमें ऐसी भ्राँतियों से निपटना पड़ता है। श्रीमद्भागवत को समझने में जो दूसरी कठिनाई सामने आती है , वह है पेशेवर कथाकारों द्वारा भागवत्-सप्ताह का प्रचलन—अर्थात् सात दिनों में भागवत की कथाएँ सुनाना। वे एक सप्ताह में श्रीमद्भागवत को समाप्त करना चाहते हैं , जबकि यह इतना विशद ग्रंथ है कि इसके एक श्लोक की भी ठीक से व्याख्या करने पर यह तीन महीनों में भी समाप्त नहीं हो सकता। ऐसी परिस्थिति में सामान्य व्यक्ति के लिए वृन्दावन दास ठाकुर-कृत चैतन्य-भागवत को पढ़ना अत्यन्त सहायक है , क्योंकि इस तरह से भक्ति , कृष्ण , चैतन्य महाप्रभु तथा नित्यानन्द प्रभु को ठीक से समझे जा सकते हैं। श्रील रूप गोस्वामी ने कहा है:

‘‘ ऐसी भगवद्भक्ति , जो उपनिषदों , पुराणों , नारद पञ्चरात्र आदि प्रामाणिक वैदिक ग्रंथों की उपेक्षा करती है , समाज के लिए अनावश्यक उत्पात मात्र है।’’ श्रीमद्भागवत को ठीक से न समझने के कारण लोग कृष्णतत्त्व के विषय में दिग्भ्रमित होते हैं। किन्तु श्रील वृन्दावन दास ठाकुर की पुस्तक पढ़कर मनुष्य इस विज्ञान को सरलता से समझ सकता है।


## Verse ad/8/37
भागवते यत भक्ति-सिद्धान्तेर सार ।
लिखियाछेन इँहा जानि’ करिया उद्धार ॥३७॥
*भागवते — श्रीमद्भागवत में ; यत —सब ; भक्ति-सिद्धान्तेर —भक्ति समझने में ; सार —सार ; लिखियाछेन —लिखा है ; इँहा —इस ; जानि’ —मैं जानता हूँ ; करिया —करके ; उद्धार —उद्धृत।*


### अनुवाद
श्रील वृन्दावन दास ठाकुर ने श्री-चैतन्य-मंगल (जो बाद में श्री-चैतन्य-भागवत कहलाया) में श्रीमद्भागवत से प्रामाणिक उद्धरण देते हुए भक्ति के निष्कर्ष और सार प्रस्तुत किये हैं।


## Verse ad/8/38
‘चैतन्य-मङ्गल’ शुने यदि पाषण्डी, यवन ।
सेह महा-वैष्णव हय ततक्षण ॥३८॥
*चैतन्य-मङ्गल — चैतन्य मंगल नामक ग्रन्थ ; शुने —जो कोई सुनता है ; यदि —यदि ; पाषण्डी —महा नास्तिक ; यवन —वैदिक संस्कृति में विश्वास न करने वाला ; सेह —वह भी ; महा-वैष्णव —महान् भक्त ; हय —हो जाता है ; ततक्षण — उसी समय।*


### अनुवाद
यदि बड़ा से बड़ा नास्तिक भी चैतन्य मंगल को सुने, तो वह तुरन्त महान् भक्त बन जाता है।


## Verse ad/8/39
मनुष्ये रचिते नारे ऐछे ग्रन्थ धन्य ।
वृन्दावन-दास-मुखे वक्ता श्री-चैतन्य ॥३९॥
*मनुष्ये —मनुष्य ; रचिते —संकलित ; नारे —नहीं हो सकती ; ऐछे —ऐसी ; ग्रन्थ —पुस्तक ; धन्य —इतनी महिमायुक्त ; वृन्दावन-दास —वृन्दावन दास ठाकुर , लेखक ; मुखे —उनके मुख से ; वक्ता —वक्ता ; श्री-चैतन्य —श्री चैतन्य महाप्रभु।*


### अनुवाद
इस पुस्तक का विषय इतना भव्य है कि लगता है मानो श्री वृन्दावन दास ठाकुर की रचना के माध्यम से साक्षात् श्री चैतन्य महाप्रभु स्वयं बोल रहे हों।


### तात्पर्य
श्रील-सनातन गोस्वामी ने अपने ग्रंथ हरिभक्ति-विलास में लिखा है:

‘‘ मनुष्य को कृष्ण के बारे में अवैष्णव से कुछ नहीं सुनना चाहिए। सर्प के होंठों से छुआ गया दूध विषाक्त हो जाता है। इसी प्रकार किसी अवैष्णव द्वारा कृष्ण सम्बन्धी कही गई बातें विषैली होती हैं।’’

ऐसा दिव्य साहित्य जो वैदिक सिद्धान्तों तथा पुराणों एवं पाञ्चरात्रिक विधि के निष्कर्ष का दृढ़ता से पालन करता हो , केवल शुद्ध भक्त द्वारा ही लिखा जा सकता है। यह सामान्य पुरुष के बूते में नहीं है कि वह भक्ति पर ग्रंथ लिखे , क्योंकि उसकी रचनाएँ प्रभावशाली नहीं होंगी। कोई कितना ही बड़ा पण्डित तथा अलंकारमयी भाषा में लिखने में निपुण क्यों न हो , किन्तु इससे दिव्य साहित्य को समझने में कोई सहायता नहीं मिलती। यदि भक्त द्वारा रचित साहित्य दोषयुक्त भाषा में भी क्यों न लिखा गया हो , तो भी वह मान्य होता है। जबकि किसी तथाकथित संसारी विद्वान द्वारा रचित दिव्य साहित्य , भले ही उसका साहित्यिक प्रस्तुतीकरण कितना ही उत्तम क्यों न हो , वह मान्य नहीं हो सकता। भक्त के लिखने के पीछे का रहस्य यह है कि जब वह भगवान् की लीलाओं के बारे में लिखता है , तो वह अकेला नहीं लिखता , बल्कि भगवान् उसकी सहायता करते हैं। भगवद्गीता ( १०.१०) में कहा गया है— ददामि बुद्धियोगं तं येन मामुपयान्ति ते। जब भक्त भगवान् के चरणों में बैठकर सेवाभाव से लिखता है , तो उसके भीतर से भगवान् इतनी बुद्धि प्रदान करते हैं कि वह भगवान् के निकट बैठकर पुस्तकें लिखता चला जाता है। कृष्णदास कविराज गोस्वामी इसकी पुष्टि करते हैं कि जो कुछ वृन्दावन दास ठाकुर ने लिखा , वह वास्तव में चैतन्य महाप्रभु की वाणी थी , उन्होंने तो उसको केवल दोहराया है। यही बात श्रीचैतन्य-चरितामृत पर भी लागू होती है। श्रीकृष्णदास कविराज गोस्वामी ने अपनी वृद्धावस्था में अक्षम हो जाने पर श्रीचैतन्य-चरितामृत की रचना की , किन्तु यह इतना उत्कृष्ट ग्रंथ है कि श्रील भक्तिसिद्धान्त सरस्वती गोस्वामी महाराज कहा करते थे कि , ‘‘ एक समय ऐसा आयेगा , जब संसार के लोग श्रीचैतन्य-चरितामृत पढ़ने के लिए बाँग्ला भाषा सीखेंगे।’’ हम श्रीचैतन्य-चरितामृत को अंग्रेजी में प्रस्तुत कर रहे हैं और यह नहीं जानते कि यह कितना सफल होगा , किन्तु यदि कोई मूल चैतन्य-चरितामृत को बाँग्ला भाषा में पढ़ेगा , तो वह भक्ति में अधिकाधिक आनन्द का आस्वादन करेगा।


## Verse ad/8/40
वृन्दावन-दास-पदे कोटि नमस्कार ।
ऐछे ग्रन्थ करि’ तेंहो तारिला संसार ॥४०॥
*वृन्दावन-दास-पदे —श्रील वृन्दावन दास ठाकुर के चरणकमलों में ; कोटि —करोड़ों ; नमस्कार —नमस्कार ; ऐछे —ऐसा ; ग्रन्थ —पुस्तक ; करि’ —संकलित करके ; तेंहो —उन्होंने ; तारिला —उद्धार किया ; संसार —सारे संसार का।*


### अनुवाद
मैं वृन्दावन दास ठाकुर के चरणकमलों पर कोटि-कोटि प्रणाम करता हूँ। उनके अतिरिक्त अन्य कोई व्यक्ति सभी पतितात्माओं के उद्धार के लिए ऐसा अद्भुत ग्रंथ नहीं लिख सकता था।


## Verse ad/8/41
नारायणी——चैतन्येर उच्छिष्ट-भाजन ।
ताँर गर्भे जन्मिला श्री-दास-वृन्दावन ॥४१॥
*नारायणी —नारायणी ; चैतन्येर —चैतन्य महाप्रभु महाप्रभु का ; उच्छिष्ट-भाजन —जूठा खाने वाली ; ताँर —उसके ; गर्भे —गर्भ में ; जन्मिला —जन्म लिया ; श्री-दास-वृन्दावन —श्रील वृन्दावन दास ठाकुर।*


### अनुवाद
नारायणी सदा चैतन्य महाप्रभु का जूठन खाया करती थी। श्रील वृन्दावन दास ठाकुर उसी की कोख से जन्मे थे।


### तात्पर्य
कवि कर्णपूर द्वारा लिखित गौरगणोद्देश-दीपिका में बतलाया गया है कि श्री चैतन्य महाप्रभु के पार्षद कौन कौन थे और उसके पूर्व वे क्या थे ; उसके श्लोक ४३ में नारायणी के विषय में निम्नलिखित उल्लेख मिलता है:

जब भगवान् कृष्ण शिशु थे , तब अम्बिका नामक स्त्री ने उन्हें पाला था। किलिम्बिका उसकी छोटी बहन थी। श्री चैतन्य के अवतार के समय यही किलिम्बिका श्री चैतन्य महाप्रभु का जूठन खाया करती थी। यही किलिम्बिका नारायणी थी , जो श्रीवास ठाकुर की भांजी थी। बाद में जब यह बड़ी हुई और उसकी शादी हो गई , तो उसकी कोख से श्रील वृन्दावन दास ठाकुर का जन्म हुआ। भगवान् कृष्ण का भक्त अपनी भगवत् सेवा के अनुसार विख्यात होता है। इस तरह हम श्रील वृन्दावन दास ठाकुर को नारायणी के पुत्र के रूप में जानते हैं। इस सन्दर्भ में श्रील भक्तिसिद्धान्त सरस्वती ठाकुर लिखते हैं कि उनके पैतृक वंश का कोई पता नहीं है , क्योंकि उसे जानने की कोई आवश्यकता नहीं है।


## Verse ad/8/42
ताँर कि अद्भुत चैतन्य-चरित-वर्णन ।
याहार श्रवणे शुद्ध कैल त्रि-भुवन ॥४२॥
*ताँर —श्रील वृन्दावन दास ठाकुर का ; कि —क्या ; अद्भुत —अद्भुत ; चैतन्य-चरित —चैतन्य महाप्रभु की लीलाएँ ; वर्णन —वर्णन ; याहार —जिनका ; श्रवणे —श्रवण करने से ; शुद्ध —शुद्ध ; कैल —किया ; त्रि-भुवन —तीनों लोकों को।*


### अनुवाद
अहा! चैतन्य महाप्रभु की लीलाओं का कैसा ही अद्भुत वर्णन उन्होंने दिया है! तीनों लोकों में जो भी उसे सुनता है, वह शुद्ध (पवित्र) हो जाता है।


## Verse ad/8/43
अतएव भज, लोक, चैतन्य-नित्यानन्द ।
खण्डिबे संसार-दु:ख, पाबे प्रेमानन्द ॥४३॥
*अतएव —अतएव ; भज —पूजा करो ; लोक —हे सामान्य जन ; चैतन्य —श्री चैतन्य महाप्रभु ; नित्यानन्द —नित्यानन्द प्रभु ; खण्डिबे —नष्ट हो जायेगा ; संसार-दु:ख —भौतिक जीवन की दु:खद स्थिति ; पाबे —वह पायेगा ; प्रेमानन्द —भक्ति का दिव्य आनन्द।*


### अनुवाद
हर एक से मेरा आग्रह है कि चैतन्य महाप्रभु तथा नित्यानन्द प्रभु द्वारा दी गई भक्ति-विधि को अपनायें और इस तरह भौतिक संसार के दु:खों से मुक्त होकर भगवान् की प्रेमाभक्ति प्राप्त करें।


## Verse ad/8/44
वृन्दावन-दास कैल ‘चैतन्य-मङ्गल’ ।
ताहाते चैतन्य-लीला वर्णिल सकल ॥४४॥
*वृन्दावन-दास —श्रील वृन्दावनदास ठाकुर ; कैल —किया ; चैतन्य-मङ्गल — चैतन्य मंगल नामक पुस्तक ; ताहाते —उस पुस्तक में ; चैतन्य-लीला — चैतन्य महाप्रभु की लीलाएँ ; वर्णिल —वर्णन कीं ; सकल —सब कुछ।*


### अनुवाद
श्रील वृन्दावन दास ठाकुर ने चैतन्य-मंगल लिखा है और उसमें चैतन्य महाप्रभु की लीलाओं का पूरी तरह विस्तार से वर्णन किया है।


## Verse ad/8/45
सूत्र करि’ सब लीला करिल ग्रन्थन ।
पाछे विस्तारिया ताहार कैल विवरण ॥४५॥
*सूत्र करि’ —रूपरेखा बनाकर ; सब —सब ; लीला —लीलाएँ ; करिल —कीं ; ग्रन्थन —पुस्तक में लिखीं ; पाछे —बाद में ; विस्तारिया —विस्तार से ; ताहार —वे सभी ; कैल —किया ; विवरण —वर्णन।*


### अनुवाद
उन्होंने सर्वप्रथम संक्षेप में महाप्रभु की लीलाएँ दी हैं और बाद में उनका विस्तार से वर्णन किया है।


## Verse ad/8/46
चैतन्य-चन्द्रेर लीला अनन्त अपार ।
वर्णिते वर्णिते ग्रन्थ हइल विस्तार ॥४६॥
*चैतन्य-चन्द्रेर —चैतन्य महाप्रभु महाप्रभु की ; लीला — लीलाएँ ; अनन्त —असीम ; अपार —अगाध , अथाह ; वर्णिते —वर्णन करके ; वर्णिते —वर्णन करके ; ग्रन्थ —पुस्तक ; हइल —हो गई ; विस्तार —विस्तृत।*


### अनुवाद
चैतन्य महाप्रभु की लीलाएँ अनन्त तथा अगाध हैं, अतएव इन सबका वर्णन करने से यह ग्रंथ विशालकाय बन गया है।


## Verse ad/8/47
विस्तार देखिया किछु सङ्कोच हैल मन ।
सूत्र-धृत कोन लीला ना कैल वर्णन ॥४७॥
*विस्तार —विस्तृत ; देखिया —देखकर ; किछु —कुछ ; सङ्कोच —संकोच सहित ; हैल —हो गया ; मन —मन ; सूत्र-धृत —रूपरेखा लेकर ; कोन —कुछ ; लीला —लीलाएँ ; ना —नहीं ; कैल —किया ; वर्णन —वर्णन।*


### अनुवाद
उन्हें इसे इतना विस्तृत देखकर बाद में उन्हें लगा कि उनमें से कुछ का वर्णन ठीक-ठीक नहीं हो पाया है।


## Verse ad/8/48
नित्यानन्द-लीला-वर्णने हइल आवेश ।
चैतन्येर शेष-लीला रहिल अवशेष ॥४८॥
*नित्यानन्द —भगवान् नित्यानन्द ; लीला —लीलाएँ ; वर्णने —वर्णन सम्बन्धी ; हइल — था ; आवेश —हर्ष ; चैतन्येर —चैतन्य महाप्रभु का ; शेष-लीला —उनके जीवन के शेष भाग की लीलाएँ ; रहिल —रह गई ; अवशेष — बाकी।*


### अनुवाद
उन्होंने नित्यानन्द प्रभु की लीलाओं का भावमय वर्णन किया है, किन्तु चैतन्य महाप्रभु की अन्त्य-लीलाएँ अनकही रह गईं।


## Verse ad/8/49
सेइ सब लीलार शुनिते विवरण ।
वृन्दावन-वासी भक्तेर उत्कण्ठित मन ॥४९॥
*सेइ —वे ; सब —सब ; लीलार —लीलाओं का ; शुनिते — सुनने के लिए ; विवरण —विवरण ; वृन्दावन-वासी —वृन्दावन वासी ; भक्तेर —भक्तों का ; उत्कण्ठित —आतुर , उत्सुक ; मन —मन।*


### अनुवाद
वृन्दावन के सारे भक्त इन लीलाओं को सुनने के लिए अत्यन्त उत्सुक रहते थे।


## Verse ad/8/50
वृन्दावने कल्प-द्रुमे सुवर्ण-सदन ।
महा-योगपीठ ताहाँ, रत्न-सिंहासन ॥५०॥
*वृन्दावने —वृन्दावन में ; कल्प-द्रुमे —कल्पवृक्षों में ; सुवर्ण-सदन — सुवर्ण सिंहासन ; महा —महान् ; योग-पीठ —पावन मन्दिर ; ताहाँ —वहाँ ; रत्न —रत्नजड़ित ; सिंहासन —सिंहासन।*


### अनुवाद
वृन्दावन नामक महान् तीर्थस्थल में कल्पवृक्ष के नीचे रत्नों से जड़ित एक सुनहला सिंहासन है।


## Verse ad/8/51
ताते वसि’ आछे सदा व्रजेन्द्र-नन्दन ।
‘श्री-गोविन्द-देव’ नाम साक्षात्मदन ॥५१॥
*ताते —उस सिंहासन पर ; वसि’ —विराजमान ; आछे — वहाँ हैं ; सदा —सदा ; व्रजेन्द्र-नन्दन —महाराज नन्द के पुत्र ; श्री-गोविन्द-देव —श्री गोविन्द देव ; नाम —नामक ; साक्षात् — साक्षात् ; मदन —दिव्य कामदेव।*


### अनुवाद
उस सिंहासन पर नन्द महाराज के पुत्र श्री गोविन्ददेव विराजमान हैं, जो दिव्य कामदेव हैं।


## Verse ad/8/52
राज-सेवा हय ताँहा विचित्र प्रकार ।
दिव्य सामग्री, दिव्य वस्त्र, अलङ्कार ॥५२॥
*राज-सेवा —राजसी सेवा ; हय — की जाती है ; ताँहा —वहाँ ; विचित्र —विचित्र ; प्रकार —सभी प्रकार की ; दिव्य —दिव्य ; सामग्री — सामग्री ; दिव्य —दिव्य ; वस्त्र —वस्त्र ; अलङ्कार —आभूषण।*


### अनुवाद
वहाँ पर गोविन्द देव की नाना प्रकार से राजसी सेवा की जाती है। उनके वस्त्र, आभूषण तथा साज-सामग्री सभी दिव्य हैं।


## Verse ad/8/53
सहस्र सेवक सेवा करे अनुक्षण ।
सहस्र-वदने सेवा ना याय वर्णन ॥५३॥
*सहस्र —हजारों ; सेवक —सेवक ; सेवा —सेवा ; करे —करते हैं ; अनुक्षण —सदा ; सहस्र —हजारों ; वदने —मुखों से ; सेवा —सेवा की प्रक्रिया ; ना —सम्भव नहीं ; याय —चलती रहती है ; वर्णन —वर्णन।*


### अनुवाद
गोविन्दजी के उस मन्दिर में हजारों सेवक भक्ति-भाव से सदैव भगवान् की सेवा में लगे रहते हैं। हजारों मुखों से भी इस सेवा का वर्णन कर पाना सम्भव नहीं है।


## Verse ad/8/54
सेवार अध्यक्ष——श्री-पण्डित हरिदास ।
ताँर यश:-गुण सर्व-जगते प्रकाश ॥५४॥
*सेवार —सेवा का ; अध्यक्ष —मुखिया , प्रबन्धक ; श्री-पण्डित हरिदास —हरिदास पण्डित ; ताँर —उनका ; यश: —यश ; गुण —गुण ; सर्व-जगते —सारे संसार में ; प्रकाश —प्रसिद्ध है।*


### अनुवाद
उस मन्दिर के मुख्य सेवक श्री हरिदास पण्डित हैं। उनके गुण तथा उनका यश सारे जगत् में प्रसिद्ध है।


### तात्पर्य
श्री हरिदास पण्डित , गदाधर पण्डित के शिष्य श्री अनन्त आचार्य के शिष्य थे।


## Verse ad/8/55
सुशील, सहिष्णु, शान्त, वदान्य, गम्भीर ।
मधुर-वचन, मधुर-चेष्टा, महा-धीर ॥५५॥
*सुशील —सुशील , विनम्र ; सहिष्णु —सहनशील ; शान्त —शान्त ; वदान्य —दयालु ; गम्भीर —गम्भीर ; मधुर-वचन —मधुर भाषी ; मधुर-चेष्टा —मधुर चेष्टा वाले ; महा-धीर —अत्यन्त धीर ।*


### अनुवाद
वे सुशील, सहनशील, शान्त, वदान्य, गम्भीर, मृदुभाषी तथा अत्यन्त धीर थे।


## Verse ad/8/56
सबार सम्मान-कर्ता, करेन सबार हित ।
कौटिल्य-मात्सर्य-हिंसा ना जाने ताँर चित ॥५६॥
*सबार —सबका ; सम्मान-कर्ता —सम्मान करनेवाले ; करेन —करते हैं ; सबार —सबका ; हित —हित ; कौटिल्य —कूटनीति से मुक्त ; मात्सर्य —ईर्ष्या ; हिंसा —द्वेष ; ना जाने —नहीं जानता ; ताँर —उनका ; चित —हृदय।*


### अनुवाद
वे सबको सम्मान देते थे और सबकी भलाई के लिए कार्य करते थे। उनके मन में कूटनीति, ईर्ष्या तथा द्वेष लेशमात्र भी नहीं थे।


## Verse ad/8/57
कृष्णेर ये साधारण सद्गुण पञ्चाश ।
से सब गुणेर ताँर शरीरे निवास ॥५७॥
*कृष्णेर —भगवान् कृष्ण के ; ये —वह ; साधारण —साधारण ; सत्-गुण —सद्गुण ; पञ्चाश — पचास ; से —वे ; सब —सब ; गुणेर —गुण ; ताँर —उनके ; शरीरे — शरीर में ; निवास —हमेशा स्थित थे।*


### अनुवाद
उनके शरीर में भगवान् कृष्ण के पचास गुण विद्यमान थे।


### तात्पर्य
भक्तिरसामृतसिंधु में श्रीकृष्ण के दिव्य गुणों का उल्लेख हुआ है। इनमें से पचास मुख्य हैं ( अयं नेता सुरम्याङ्ग: ... इत्यादि) और श्री हरिदास पण्डित में भी किञ्चित् मात्रा में ये सभी गुण विद्यमान थे। चूँकि सारे जीव पूर्ण पुरुषोत्तम भगवान् के अंश हैं , अतएव श्रीकृष्ण में विद्यमान ये पचासों गुण मूलरूप में हर जीव में अल्प मात्रा में पाये जाते हैं। बद्धजीवों में , भौतिक प्रकृति के सम्पर्क में रहने के कारण ये गुण दृष्टिगोचर नहीं होते , किन्तु जब कोई शुद्ध भक्त बन जाता है , तो ये सारे गुण स्वत: प्रकट होते हैं। इसका उल्लेख श्रीमद्भागवत ( ५.१८.१२) में हुआ है , जैसाकि अगले श्लोक से स्पष्ट है।


## Verse ad/8/58
यस्यास्ति भक्तिर्भगवत्यकिञ्चना
सर्वैर्गुणैस्तत्र समासते सुरा: ।
हरावभक्तस्य कुतो महद्गुणा
मनो-रथेनासति धावतो बहि: ॥५८॥
*यस्य —जो ; अस्ति —है ; भक्ति: —भक्ति ; भगवति —भगवान् के प्रति ; अकिञ्चना —नि:स्वार्थ ; सर्वै: —सब ; गुणै: —गुण ; तत्र —वहाँ ; समासते —प्रकट हो जाते हैं ; सुरा: —सभी देवताओं सहित ; हरौ —भगवान् की ; अभक्तस्य —अभक्त ; कुत: —कहाँ ; महत्-गुणा: —महान् गुण ; मन:-रथेन —मनगढ़ंत ; असति —भौतिक अस्तित्व ; धावत: —पर दौड़ते ; बहि: —बाहर से।*


### अनुवाद
‘‘यदि किसी में कृष्ण के प्रति अविचल भक्तिमयी श्रद्धा है, तो उसमें कृष्ण तथा सारे देवताओं के सद्गुण धीरे-धीरे प्रकट होते रहते हैं। किन्तु जिसमें पूर्ण पुरुषोत्तम भगवान् के प्रति भक्ति नहीं होती, उसमें सुयोग्यता नहीं होती, क्योंकि वह मनोकल्पना द्वारा भगवान् के बाह्य रूप भौतिक जगत् में लगा रहता है।’’


## Verse ad/8/59
पण्डित-गोसाञिर शिष्य——अनन्त आचार्य ।
कृष्ण-प्रेममय-तनु, उदार, सर्व-आर्य ॥५९॥
*पण्डित-गोसाञिर — पण्डित गदाधर के ; शिष्य —शिष्य ; अनन्त आचार्य —अनन्त आचार्य ; कृष्ण-प्रेममय —सदा ईश्वर-प्रेम से युक्त ; तनु —शरीर ; उदार — उदार ; सर्व —सभी प्रकार से ; आर्य —उन्नत।*


### अनुवाद
अनन्त आचार्य गदाधर पण्डित के शिष्य थे। उनका शरीर सदैव भगवत्प्रेम में निमग्न रहता था। वे उदार थे और सभी प्रकार से उन्नत थे।


## Verse ad/8/60
ताँहार अनन्त गुण के करु प्रकाश ।
ताँर प्रिय शिष्य इँह——पण्डित हरिदास ॥६०॥
*ताँहार —उनके ; अनन्त — अनन्त ; गुण —गुण ; के —कौन ; करु —सकना ; प्रकाश —दर्शाना ; ताँर — उनके ; प्रिय —प्रिय ; शिष्य —शिष्य ; इँह —यह व्यक्ति ; पण्डित हरिदास —हरिदास पण्डित।*


### अनुवाद
अनन्त आचार्य समस्त सद्गुणों के आगार थे। उनके बड़प्पन का अनुमान कोई नहीं लगा सकता। पण्डित हरिदास उन्हीं के प्रिय शिष्य थे।


### तात्पर्य
श्रील भक्तिसिद्धान्त सरस्वती ठाकुर अपने अनुभाष्य में लिखते हैं कि , ‘‘ श्री अनन्त आचार्य श्री चैतन्य महाप्रभु के नित्य पार्षदों में से एक हैं। पहले भगवान् कृष्ण के अवतार के समय वे आठ गोपियों में से एक सुदेवी नामक गोपी थे। गौरगणोद्देश-दीपिका ( श्लोक १६५) में ऐसा कहा गया है— अनन्ताचार्यगोस्वामी या सुदेवी पुरा व्रजे —‘ अनन्त आचार्य गोस्वामी प्राचीनकाल में व्रज में सुदेवी गोपी थे।’ जगन्नाथ पुरी या पुरुषोत्तम क्षेत्र में अनन्त आचार्य द्वारा स्थापित गंगामाता मठ है। इस मठ की गुरु-शिष्य परम्परा में वे विनोद मंजरी कहलाते हैं। उनके एक शिष्य थे हरिदास पण्डित गोस्वामी , जो श्री रघुगोपाल तथा श्री रासमंजरी के नाम से भी जाने जाते हैं। उनकी शिष्या लक्ष्मीप्रिया पुटिया की राजकुमारी गंगामाता की मौसी थीं। गंगामाता जयपुर के कृष्ण मिश्र से श्री रसिकराय नामक एक विग्रह ले आई थीं , जिन्हें उन्होंने जगन्नाथ पुरी में सार्वभौम के घर में स्थापित किया था। श्री अनन्त आचार्य के बाद की पाँचवी पीढ़ी के शिष्य श्री वनमाली थे। छठी पीढ़ी में श्री भगवान् दास हुए जो बंगाली थे। सातवीं पीढ़ी में मधुसूदन दास हुए जो उड़िया थे। आठवीं पीढ़ी में नीलाम्बर दास , फिर नवीं पीढ़ी में नरोत्तम दास , दसवीं पीढ़ी में पीताम्बर दास और ग्यारहवीं पीढ़ी में माधव दास हुए। इस समय गंगामाता मठ के प्रभारी बारहवीं पीढ़ी के शिष्य हैं।’’


## Verse ad/8/61
चैतन्य-नित्यानन्दे ताँर परम विश्वास ।
चैतन्य-चरिते ताँर परम उल्लास ॥६१॥
*चैतन्य —श्री चैतन्य महाप्रभु ; नित्यानन्दे —भगवान् नित्यानन्द में ; ताँर —उनकी ; परम —परम ; विश्वास — श्रद्धा ; चैतन्य-चरिते —चैतन्य महाप्रभु की लीलाओं में ; ताँर —उनका ; परम —परम ; उल्लास —सन्तोष।*


### अनुवाद
पण्डित हरिदास को चैतन्य महाप्रभु तथा नित्यानन्द प्रभु में प्रगाढ़ श्रद्धा थी। अतएव उनकी लीलाओं तथा गुणों को जानने से उन्हें परम तुष्टि होती थी।


## Verse ad/8/62
वैष्णवेर गुण-ग्राही, ना देखये दोष ।
काय-मनो-वाक्ये करे वैष्णव-सन्तोष ॥६२॥
*वैष्णवेर —भक्तों के ; गुण-ग्राही —सद्गुण अपनाकर ; ना —नहीं ; देखये —देखते ; दोष — कोई दोष ; काय-मन:-वाक्ये —हृदय और आत्मा से ; करे —करते हैं ; वैष्णव —भक्त ; सन्तोष —सन्तोष।*


### अनुवाद
वे वैष्णवों के सद्गुणों को सदैव स्वीकार करते थे और उनमें वे कोई दोष नहीं पाते थे। वे वैष्णवों को तुष्ट करने में ही अपना तन-मन लगाते थे।


### तात्पर्य
वैष्णव का यह गुण है कि वह अदोषदर्शी होता है अर्थात् वह दूसरों के दोषों को कभी नहीं देखता। निस्सन्देह , हर मनुष्य में सद्गुण तथा दोष दोनों पाये जाते हैं। इसीलिए कहा गया है कि सज्जना गुणमिच्छन्ति दोषमिच्छन्ति पामरा: — प्रत्येक व्यक्ति में दोषों तथा सद्गुणों का संयोग होता है। किन्तु गम्भीर होने के कारण वैष्णवजन मनुष्य के गुणों को ही ग्रहण करते हैं , उसके दोषों को नहीं—वैसे ही जैसे मक्खियाँ घाव ढूँढती हैं और मधुमक्खियाँ मधु। हरिदास पण्डित को किसी वैष्णव में कभी कोई दोष नहीं दिखा। वे उसके सद्गुणों पर ही विचार करते थे।


## Verse ad/8/63
निरन्तर शुने तेंहो ‘चैतन्य-मङ्गल’ ।
ताँहार प्रसादे शुनेन वैष्णव-सकल ॥६३॥
*निरन्तर —सदा ; शुने —सुनते ; तेंहो —वे ; चैतन्य-मङ्गल — चैतन्य मंगल पुस्तक ; ताँहार —उनकी ; प्रसादे —दया से ; शुनेन —सुनना ; वैष्णव-सकल —अन्य सभी वैष्णव।*


### अनुवाद
वे सदैव चैतन्य मंगल का पाठ सुनते थे और उनकी कृपा से अन्य सारे वैष्णव भी इसे सुना करते थे।


## Verse ad/8/64
कथाय सभा उज्ज्वल करे येन पूर्ण-चन्द्र ।
निज-गुणामृते बाड़ाय वैष्णव-आनन्द ॥६४॥
*कथाय —शब्दों से ; सभा —सभा ; उज्ज्वल —उज्ज्वल ; करे —करते ; येन —जैसे ; पूर्ण-चन्द्र —पूर्ण चन्द्र ; निज —अपनी ; गुण-अमृते —गुणों का अमृत ; बाड़ाय —बढ़ाते ; वैष्णव —भक्तों के ; आनन्द —आनन्द।*


### अनुवाद
वे चैतन्य मंगल पढ़कर सारी वैष्णव सभा को पूर्ण चन्द्रमा की भाँति आलोकित करते थे और अपने गुणों के अमृत से उनके दिव्य आनन्द को वर्धित करते थे।


## Verse ad/8/65
तेंहो अति कृपा करि’ आज्ञा कैला मोरे ।
गौराङ्गेर शेष-लीला वर्णिबार तरे ॥६५॥
*तेंहो —उन्होंने ; अति —अत्यन्त ; कृपा —दया ; करि’ —करके ; आज्ञा —आज्ञा ; कैला —दी ; मोरे —मुझको ; गौराङ्गेर —चैतन्य महाप्रभु की ; शेष-लीला —लीलाओं का अन्तिम भाग ; वर्णिबार —वर्णन करके ; तरे —इस विषय के लिए।*


### अनुवाद
उन्होंने अपनी अहैतुकी कृपा से मुझे श्री चैतन्य महाप्रभु की अन्तिम लीलाओं को लिखने का आदेश दिया।


## Verse ad/8/66
काशीश्वर गोसाञिर शिष्य——गोविन्द गोसाञि ।
गोविन्देर प्रिय-सेवक ताँर सम नाञि ॥६६॥
*काशीश्वर गोसाञिर —काशीश्वर गोस्वामी के ; शिष्य —शिष्य ; गोविन्द —गोविन्द ; गोसाञि —गोसांइ ; गोविन्देर —गोविन्द के ; प्रिय-सेवक —अत्यन्त गोपनीय सेवक ; ताँर —उनके ; सम —समान ; नाञि —कोई नहीं है।*


### अनुवाद
वृन्दावन में भगवान् गोविन्द की सेवा में लगे पुरोहित गोविन्द गोसांइ काशीश्वर गोसांइ के शिष्य थे। गोविन्द अर्चाविग्रह को उनसे बढ़कर कोई अन्य सेवक प्रिय न था।


### तात्पर्य
श्रील भक्ति-सिद्धान्त सरस्वती ठाकुर अपने अनुभाष्य में लिखते हैं , ‘‘ काशीश्वर गोसांइ श्री चैतन्य महाप्रभु के समकालीन व्यक्तियों में से एक थे , जो जगन्नाथ पुरी में महाप्रभु के साथ थे। काशीश्वर गोसांइ का अन्य नाम काशीश्वर पण्डित भी था। वे ईश्वर पुरी के शिष्य तथा काँजीलाल कानु वंश से सम्बन्धित वासुदेव भट्टाचार्य के पुत्र थे। उनका उपनाम चौधरी था। उनका भांजा रुद्रपण्डित था , जो वल्लभपुर का मूल पुरोहित था। यह स्थान चातरा नामक गाँव में है , जो श्रीरामपुर रेलवे स्टेशन से लगभग एक मील दूर है। यहाँ पर राधा-गोविन्द तथा श्री चैतन्य महाप्रभु के अर्चाविग्रह स्थापित हैं। काशीश्वर गोसांइ अत्यन्त बलवान् व्यक्ति थे , अतएव जब चैतन्य महाप्रभु जगन्नाथ मन्दिर आते थे तो वे भीड़ से उनकी रक्षा करते थे। उनका दूसरा कार्य था , कीर्तन के बाद भक्तों में प्रसाद वितरण करना।

श्रील भक्तिसिद्धान्त सरस्वती ठाकुर भी वल्लभपुर के इस मन्दिर में गये थे। उस समय इसके प्रभारी अधिकारी श्री शिवचन्द्र चौधरी नामक एक शैव थे , जो काशीश्वर गोसांइ के भाई के वंशज थे। वल्लभपुर में प्रतिदिन नौ किलो चावल , तरकारी तथा अन्य भोज्य पदार्थ पकाने का स्थायी प्रबन्ध था। इस गाँव के निकट ही काफी भूमि है , जो अर्चाविग्रह की सम्पत्ति है और जिसमें धान उगाया जाता था। दुर्भाग्यवश काशीश्वर गोसांइ के भाई के वंशजों ने इस भूमि का काफी अंश बेच दिया है , अतएव अब विग्रह-पूजा में व्यवधान आ गया है।

गौरगणोद्देश-दीपिका ( १३७) में कहा गया है कि वृन्दावन में भृंगार नामक कृष्ण का एक सेवक श्री चैतन्य महाप्रभु की लीलाओं के समय काशीश्वर गोसांई के रूप में अवतरित हुआ। जब हम गृहस्थ थे , तो हम भी कभी-कभी वल्लभपुर के इस मन्दिर में जाते थे और वहाँ दोपहर का प्रसाद ग्रहण करते थे। इस मन्दिर के अर्चाविग्रह श्री श्री राधा-गोविन्द तथा गौरांग-विग्रह अत्यन्त सुन्दर हैं। वल्लभपुर के ही निकट जगन्नाथ का एक सुन्दर मन्दिर है। हम कभी-कभी इस जगन्नाथ मन्दिर में भी प्रसाद ग्रहण करते थे। ये दोनों मन्दिर कलकत्ता के निकट श्रीरामपुर रेलवे स्टेशन से एक मील की परिधि में स्थित हैं।


## Verse ad/8/67
यादवाचार्य गोसाञि श्री-रूपेर सङ्गी ।
चैतन्य-चरिते तेंहो अति बड़ रङ्गी ॥६७॥
*यादवाचार्य —यादवाचार्य ; गोसाञि —गुरु ; श्री-रूपेर —श्रील रूप गोस्वामी के ; सङ्गी —साथी ; चैतन्य-चरिते —चैतन्य महाप्रभु की लीलाओं में ; तेंहो —वे ; अति —अत्यन्त ; बड़ —बड़ी ; रङ्गी —उत्साही , रसिक।*


### अनुवाद
श्रील रूप गोस्वामी के नित्य पार्षद श्री यादवाचार्य गोसांइ भी चैतन्य महाप्रभु की लीलाओं को सुनने तथा उनका कीर्तन करने में अत्यन्त उत्साह दिखलाते थे।


## Verse ad/8/68
पण्डित-गोसाञिर शिष्य——भुगर्भ गोसाञि ।
गौर-कथा विना आर मुखे अन्य नाइ ॥६८॥
*पण्डित-गोसाञिर —पण्डित गोसांई (गदाधर पण्डित) के ; शिष्य — शिष्य ; भुगर्भ गोसाञि —भूगर्भ गोसांई ; गौर-कथा —चैतन्य महाप्रभु की कथा ; विना —बिना ; आर —अन्य ; मुखे — इसके मुख में ; अन्य नाइ —और कुछ नहीं।*


### अनुवाद
पण्डित गोसांइ के शिष्य भूगर्भ गोसांइ चैतन्य महाप्रभु सम्बन्धी कथाओं में सदैव लगे रहते थे। उसके अतिरिक्त वे और कुछ भी नहीं जानते थे।


## Verse ad/8/69
ताँर शिष्य——गोविन्द पूजक चैतन्य-दास ।
मुकुन्दानन्द चक्रवर्ती, प्रेमी कृष्णदास ॥६९॥
*ताँर शिष्य —उनके शिष्य ; गोविन्द —गोविन्द अर्चाविग्रह ; पूजक —पुजारी ; चैतन्य-दास —चैतन्य दास ; मुकुन्दानन्द चक्रवर्ती —मुकुन्दानन्द चक्रवर्ती ; प्रेमी —भगवान् के महान् प्रेमी ; कृष्णदास —कृष्णदास।*


### अनुवाद
इनके शिष्यों में से थे, गोविन्द अर्चाविग्रह के पुजारी चैतन्यदास, मुकुन्दानन्द चक्रवर्ती तथा महाभागवत कृष्णदास।


## Verse ad/8/70
आचार्य-गोसाञिर शिष्य——चक्रवर्ती शिवानन्द ।
निरवधि ताँर चित्ते चैतन्य-नित्यानन्द ॥७०॥
*आचार्य-गोसाञिर —आचार्य गोसांइ के ; शिष्य —शिष्य ; चक्रवर्ती शिवानन्द —शिवानन्द चक्रवर्ती ; निरवधि —सदा ; ताँर —उनके ; चित्ते —हृदय में ; चैतन्य-नित्यानन्द —चैतन्य महाप्रभु तथा नित्यानन्द स्थित हैं।*


### अनुवाद
अनन्त आचार्य के शिष्यों में से शिवानन्द चक्रवर्ती हुए, जिनके हृदय में चैतन्य महाप्रभु तथा नित्यानन्द प्रभु निरन्तर वास करते थे।


## Verse ad/8/71
आर यत वृन्दावने बैसे भक्त-गण ।
शेष-लीला शुनिते सबार हैल मन ॥७१॥
*आर यत —अन्य कई ; वृन्दावने —वृन्दावन में ; बैसे —निवासी ; भक्त-गण —भक्तगण ; शेष-लीला —चैतन्य महाप्रभु की लीलाओं के अन्तिम भाग ; शुनिते —सुनने के लिए ; सबार —प्रत्येक का ; हैल —हो गया ; मन —मन।*


### अनुवाद
इनके अतिरिक्त वृन्दावन में अन्य अनेक महान् भक्त थे। वे सभी चैतन्य महाप्रभु की अन्तिम लीलाओं को सुनने के इच्छुक थे।


## Verse ad/8/72
मोरे आज्ञा करिला सबे करुणा करिया ।
ताँ-सबार बोले लिखि निर्लज्ज हइया ॥७२॥
*मोरे —मुझको ; आज्ञा —आज्ञा ; करिला —दी ; सबे —सब ; करुणा — दयालु ; करिया —करके ; ताँ-सबार —उन सबकी ; बोले —आज्ञा से ; लिखि —मैं लिखता हूँ ; निर्लज्ज — निर्लज्ज होकर ; हइया —होकर।*


### अनुवाद
इन सभी भक्तों ने कृपा करके मुझे श्री चैतन्य महाप्रभु की अन्तिम लीलाओं के सम्बन्ध में लिखने का आदेश दिया। यद्यपि मैं निर्लज्ज हूँ, किन्तु उन्हीं के आदेश से मैंने यह चैतन्य-चरितामृत लिखने का प्रयास किया है।


### तात्पर्य
पूर्ण पुरुषोत्तम भगवान् की दिव्य लीलाओं के विषय में लिखना कोई आसान काम नहीं है। जब तक मनुष्य को आचार्यों या उन्नत भक्तों द्वारा शक्ति प्रदान न की गई हो , तब तक वह ऐसा दिव्य साहित्य नहीं लिख सकता , क्योंकि ऐसे सारे साहित्य को सन्देहातीत होना चाहिए। दूसरे शब्दों में , इस में बद्धजीवों के एक भी दोष यथा त्रुटि , मोह , ठगी तथा अपूर्ण इन्द्रिय-बोध नहीं होना चाहिए। कृष्ण के वचन एवं गुरु-शिष्य परम्परा के वचन , जो कृष्ण के आदेशों का वहन करते हैं , वास्तव में प्रामाणिक हैं। दिव्य साहित्य लिखने की शक्ति प्राप्त कर पाना एक विशेषाधिकार है , जो लेखक के लिए बड़े ही गर्व का विषय होता है। एक विनम्र वैष्णव के रूप में , इस प्रकार शक्ति पाकर कृष्णदास कविराज गोस्वामी को अत्यधिक लज्जा लगी कि उन्हें ही अब चैतन्य महाप्रभु की लीलाओं का वर्णन करना होगा।


## Verse ad/8/73
वैष्णवेर आज्ञा पाञा चिन्तित-अन्तरे ।
मदन-गोपाले गेलाँ आज्ञा मागिबारे ॥७३॥
*वैष्णवेर —सारे वैष्णव भक्तों की ; आज्ञा —आज्ञा ; पाञा —पाकर ; चिन्तित-अन्तरे —मन में चिन्ता ; मदन-गोपाले —श्री मदनमोहन के मन्दिर को ; गेलाँ —मैं गया ; आज्ञा —आज्ञा ; मागिबारे —पाने के लिए।*


### अनुवाद
वैष्णवों की आज्ञा प्राप्त करने के बाद, लेकिन अपने मन में चिन्तित होने के कारण मैं वृन्दावन के मदनमोहन मन्दिर में उनकी भी आज्ञा लेने के लिए गया।


### तात्पर्य
एक वैष्णव सदैव गुरु तथा कृष्ण का आदेश मानता है। श्रीचैतन्य-चरितामृत का लेखन उन्हीं की कृपा से कृष्णदास कविराज गोस्वामी द्वारा सम्पन्न हुआ। कृष्णदास कविराज गोस्वामी ने उन सभी भक्तों को , जिनका उल्लेख हो चुका है , अपना गुरु माना एवं मदनगोपाल (श्री मदनमोहन विग्रह) को साक्षात् कृष्ण माना। अत: उन्होंने दोनों से ही आज्ञा प्राप्त की और जब उन्हें गुरु तथा कृष्ण दोनों की कृपा प्राप्त हो गई , तभी वे यह दिव्य ग्रंथ श्रीचैतन्य-चरितामृत लिख सके। सबको इस उदाहरण का अनुसरण करना चाहिए। जो भी व्यक्ति कृष्ण के विषय में कुछ लिखना चाहता है , उसे सर्वप्रथम गुरु तथा कृष्ण की अनुमति प्राप्त करनी चाहिए। कृष्ण तो सबके हृदय में वास करते हैं और गुरु उनका साक्षात् बाह्य प्रतिनिधि होता है। इस तरह कृष्ण भीतर और बाहर स्थित हैं— अन्तर्बहि: । मनुष्य को चाहिए कि सर्वप्रथम वह प्रतिदिन सोलह माला जप करके और विधि-विधानों का कड़ाई से पालन करके शुद्ध भक्त बने। इस प्रकार जब उसे लगे कि वह वास्तव में वैष्णव-पद पर आसीन है , तब उसे अपने गुरु की आज्ञा लेनी चाहिए और उस आज्ञा की पुष्टि उसके हृदय में स्थित कृष्ण द्वारा भी होनी चाहिए। तब यदि कोई अत्यन्त निष्ठावान् तथा शुद्ध है , तो वह दिव्य साहित्य लिख सकता है , चाहे वह पद्य हो या गद्य।


## Verse ad/8/74
दरशन करि कैलुँ चरण वन्दन ।
गोसाञि-दास पूजारी करे चरण-सेवन ॥७४॥
*दरशन —दर्शन करके ; करि —करके ; कैलुँ — किया ; चरण —चरणकमल ; वन्दन —वन्दना ; गोसाञि-दास —गोसांई दास ; पूजारी —पुजारी ; करे — करते हैं ; चरण —चरणकमल ; सेवन —सेवा।*


### अनुवाद
जब मैं मदनमोहन के मन्दिर में दर्शन करने गया, तो पुजारी गोसांइ दास भगवान् के चरणों की सेवा कर रहे थे। मैंने भी भगवान् के चरणकमलों पर प्रार्थना की।


## Verse ad/8/75
प्रभुर चरणे यदि आज्ञा मागिल ।
प्रभु-कण्ठ हैते माला खसिया पड़िल ॥७५॥
*प्रभुर — भगवान् के ; चरणे —चरणकमलों में ; यदि —जब ; आज्ञा —आज्ञा ; मागिल —माँगी ; प्रभु-कण्ठ —प्रभु के कण्ठ ; हैते —से ; माला —माला ; खसिया —फिसलकर ; पड़िल —गिर गई।*


### अनुवाद
जब मैंने भगवान् से आज्ञा माँगी, तो तुरन्त ही उनके गले से एक माला खिसककर नीचे आ गई।


## Verse ad/8/76
सब वैष्णव-गण हरि-ध्वनि दिल ।
गोसाञि-दास आनि’ माला मोर गले दिल ॥७६॥
*सब —सब ; वैष्णव —भक्त ; गण —गण , समूह ; हरि-ध्वनि —हरे कृष्ण की ध्वनि ; दिल —की ; गोसाञि-दास —गोसांइ दास ; आनि’ —लाकर ; माला —माला ; मोर —मेरे ; गले —गले में ; दिल —डाल दी।*


### अनुवाद
ज्योंही यह घटना घटी तो वहाँ पर खड़े सारे वैष्णवजनों ने जोर से ‘हरिबोल!’ की हर्षध्वनि की और पुजारी गोसांइ दास ने वह माला लाकर मेरे गले में डाल दी।


## Verse ad/8/77
आज्ञा-माला पाञा आमार हइल आनन्द ।
ताहाङि करिनु एइ ग्रन्थेर आरम्भ ॥७७॥
*आज्ञा-माला —आदेश की माला ; पाञा —पाकर ; आमार —मेरा ; हइल —हो गया ; आनन्द —आनन्द ; ताहाङि —वहीं पर ; करिनु —प्रयास किया ; एइ —यह ; ग्रन्थेर — श्रीचैतन्य चरितामृत की ; आरम्भ —शुरूआत।*


### अनुवाद
इस माला को भगवान् के आदेश के रूप में पाकर मैं अत्यधिक प्रसन्न हुआ और तुरन्त ही मैंने वहीं पर यह ग्रंथ लिखना प्रारम्भ कर दिया।


## Verse ad/8/78
एइ ग्रन्थ लेखाय मोरे ‘मदन-मोहन’ ।
आमार लिखन येन शुकेर पठन ॥७८॥
*एइ — यह ; ग्रन्थ —ग्रन्थ ; लेखाय —लिखाते हैं ; मोरे —मुझको ; मदन-मोहन —मदनमोहन के अर्चाविग्रह ; आमार — मेरा ; लिखन —लिखना ; येन —जैसे ; शुकेर —तोते का ; पठन —रटना।*


### अनुवाद
वास्तव में श्रीचैतन्य चरितामृत मेरा लिखा हुआ नहीं है, अपितु श्री मदनमोहन द्वारा लिखाया गया है। मेरा लिखना तो तोते जैसा दोहराना (पुनरावृत्ति) है।


### तात्पर्य
सारे भक्तों का यही मनोभाव होना चाहिए। जब पूर्ण पुरुषोत्तम भगवान् किसी भक्त को मान्यता देते हैं , तो वे उसे बुद्धि देते हैं और बतलाते हैं कि किस तरह भगवद्धाम वापस जाया जाये। इसकी पुष्टि श्रीमद्भगवद्गीता ( १०.१०) में हुई है:

‘‘ जो लोग निरन्तर प्रेमपूर्वक मेरी भक्तिमय सेवा में लगे रहते हैं , उन्हें मैं ज्ञान प्रदान करता हूँ , जिससे वे मेरे पास आ सकें।’’ भगवान् की दिव्य प्रेमाभक्ति में लगने के लिए हर व्यक्ति को छूट है , क्योंकि वैधानिक रूप से प्रत्येक व्यक्ति भगवान् का दास है। भगवान् की सेवा में लगना जीव का स्वाभाविक कार्य है , किन्तु वह माया द्वारा अच्छादित होने के कारण इसे कठिन कार्य समझ बैठता है। किन्तु यदि वह अपने आपको गुरु के मार्गदर्शन में रखता है और सारा काम निष्ठा से करता है , तो हर एक के हृदय में वास करने वाले भगवान् तुरन्त ही उसे निर्देश देते हैं कि उनकी सेवा किस तरह की जाए ( ददामि बुद्धियोगं तम् )। भगवान् यह निर्देश देते हैं , जिससे भक्त का जीवन पूर्ण हो जाता है। शुद्ध भक्त जो भी कार्य करता है , वह परमेश्वर के निर्देश के अनुसार होता है। श्रीचैतन्य-चरितामृत के लेखक इसकी पुष्टि कर रहे हैं कि उन्होंने जो भी लिखा है , वह श्री मदनमोहन विग्रह के निर्देशानुसार हो रहा था।


## Verse ad/8/79
सेइ लिखि, मदन-गोपाल ये लिखाय ।
काष्ठेर पुत्तली येन कुहके नाचाय ॥७९॥
*सेइ लिखि —मैं वही लिखता हूँ ; मदन-गोपाल —मदनगोपाल के अर्चाविग्रह ; ये —जो कुछ ; लिखाय —मुझे लिखाते हैं ; काष्ठेर —लकड़ी की ; पुत्तली —कठपुतली ; येन —की भाँति ; कुहके —जादूगर ; नाचाय —नचाता है।*


### अनुवाद
जिस प्रकार जादूगर कठपुतली को नचाता है, उसी प्रकार मदनगोपाल मुझे जो-जो आदेश देते हैं, मैं वही लिखता हूँ।


### तात्पर्य
यह शुद्ध भक्त की स्थिति है। मनुष्य को अपने ऊपर कोई जिम्मेदारी नहीं लेनी चाहिए , अपितु भगवान् की शरण में रहना चाहिए। वे ही चैत्य गुरु अर्थात् अंत:करण से आध्यात्मिक गुरु के रूप में निर्देश देंगे। पूर्ण पुरुषोत्तम भगवान् भीतर तथा बाहर से भक्त को मार्गदर्शन करने में प्रसन्न होते हैं। वे भीतर से परमात्मा के रूप में मार्गदर्शन करते हैं और बाहर से गुरु के रूप में।


## Verse ad/8/80
कुलाधिदेवता मोर——मदन-मोहन ।
याँर सेवक——रघुनाथ, रूप, सनातन ॥८०॥
*कुल-अधिदेवता —कुलदेवता ; मोर —मेरे ; मदन-मोहन —भगवान् मदनमोहन ; याँर —जिनके ; सेवक —सेवक ; रघुनाथ —रघुनाथ दास गोस्वामी ; रूप —रूप गोस्वामी ; सनातन —सनातन गोस्वामी।*


### अनुवाद
मैं मदनमोहन को अपने कुलदेवता के रूप में स्वीकार करता हूँ, जिनकी उपासना करने वालों में रघुनाथ दास गोस्वामी, श्री रूप गोस्वामी तथा सनातन गोस्वामी शामिल हैं।


## Verse ad/8/81
वृन्दावन-दासेर पाद-पद्म करि’ ध्यान ।
ताँर आज्ञा लञा लिखि याहाते कल्याण ॥८१॥
*वृन्दावन-दासेर —श्रील वृन्दावन दास ठाकुर के ; पाद-पद्म —चरणकमल ; करि’ —करके ; ध्यान —ध्यान ; ताँर —उनकी ; आज्ञा —आज्ञा ; लञा —पाकर ; लिखि —मैं लिखता हूँ ; यहाते —जिस आज्ञा में ; कल्याण —शुभ।*


### अनुवाद
तब मैंने श्रील वृन्दावन दास ठाकुर के चरणकमलों पर प्रार्थना करके उनकी अनुमति माँगी और उनकी अनुमति पा लेने के बाद मैंने यह मंगलमय ग्रंथ लिखने का प्रयास किया है।


### तात्पर्य
श्रील कृष्णदास कविराज गोस्वामी ने न केवल वैष्णवों तथा मदनमोहन की आज्ञा प्राप्त की , अपितु वृन्दावन दास ठाकुर से भी आज्ञा प्राप्त की , जिन्हें श्री चैतन्य महाप्रभु की लीलाओं का व्यास माना जाता है।


## Verse ad/8/82
चैतन्य-लीलाते ‘व्यास’——वृन्दावन-दास ।
ताँर कृपा विना अन्ये ना हय प्रकाश ॥८२॥
*चैतन्य-लीलाते —चैतन्य महाप्रभु की लीलाओं का वर्णन करने में ; व्यास —व्यासदेव ; वृन्दावन-दास —श्रील वृन्दावन दास ठाकुर हैं ; ताँर —उनकी ; कृपा —कृपा ; विना —बिना ; अन्ये —अन्य ; ना —कभी नहीं ; हय —होता ; प्रकाश —प्रकट।*


### अनुवाद
श्रील वृन्दावन दास ठाकुर चैतन्य महाप्रभु की लीलाओं के प्रामाणिक लेखक हैं। अतएव उनकी कृपा के बिना इन लीलाओं का वर्णन नहीं किया जा सकता।


## Verse ad/8/83
मूर्ख, नीच, क्षुद्र मुञि विषय-लालस ।
वैष्णवाज्ञा-बले करि एतेक साहस ॥८३॥
*मूर्ख —मूर्ख ; नीच —नीच ; क्षुद्र —क्षुद्र ; मुञि —मैं ; विषय —भौतिक ; लालस —इच्छा करता हूँ ; वैष्णव —वैष्णवों की ; आज्ञा —आज्ञा ; बले —के बल पर ; करि —मैं करता हूँ ; एतेक —इतना ; साहस —साहस , शक्ति।*


### अनुवाद
मैं मूर्ख, निम्न कुल में उत्पन्न तथा क्षुद्र हूँ और सदा ही भौतिक भोग की इच्छा करता हूँ। फिर भी वैष्णवों की आज्ञा के कारण मैं इस दिव्य ग्रंथ को लिखने के लिए अत्यन्त उत्साहित हूँ।


## Verse ad/8/84
श्री-रूप-रघुनाथ-चरणेर एइ बल ।
याँर स्मृते सिद्ध हय वाञ्छित-सकल ॥८४॥
*श्री-रूप —श्री रूप गोस्वामी ; रघुनाथ —रघुनाथ दास गोस्वामी ; चरणेर —चरणकमलों की ; एइ —यह ; बल —बल ; याँर —जिनको ; स्मृते —याद करके ; सिद्ध —सफल ; हय —होती हैं ; वाञ्छित-सकल —सारी इच्छाएँ।*


### अनुवाद
श्री रूप गोस्वामी तथा रघुनाथदास गोस्वामी के चरणकमल ही मेरे बल के स्रोत हैं। उनके चरणकमलों के स्मरण से मनुष्य की सारी इच्छाएँ पूरी हो सकती हैं।


## Verse ad/8/85
श्री-रूप-रघुनाथ-पदे यार आश ।
चैतन्य-चरितामृत कहे कृष्णदास ॥८५॥
*श्री-रूप —श्रील रूप गोस्वामी ; रघुनाथ —श्रील रघुनाथ दास गोस्वामी ; पदे —चरणकमलों पर ; यार —जिसकी ; आश —आशा ; चैतन्य-चरितामृत — चैतन्य चरितामृत ग्रन्थ ; कहे —वर्णन करता है ; कृष्ण-दास —श्रील कृष्णदास कविराज गोस्वामी।*


### अनुवाद
श्री रूप तथा श्री रघुनाथ के चरणकमलों पर प्रार्थना करते हुए तथा सदैव उनकी कृपा की आकांक्षा करते हुए मैं, कृष्णदास उनके चरणचिह्नों का अनुगमन करते हुए श्रीचैतन्य-चरितामृत का वर्णन कर रहा हूँ।

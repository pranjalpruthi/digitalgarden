---
{"dg-publish":true,"permalink":"/cc-hi/adi-lila/chapter1/","created":"2025-01-05T19:15:22.236+05:30","updated":"2025-03-06T13:13:00.980+05:30"}
---


# Ādi-līlā

# Chapter 1 -     गुरुवर्ग

श्री चैतन्य महाप्रभु और कोई नहीं बल्कि श्री राधा और कृष्ण के संयुक्त रूप हैं। वे उन भक्तों के जीवन-आधार हैं, जो श्रील रूप गोस्वामी के चरणकमलों का दृढ़ता से अनुसरण करते हैं। श्रील स्वरूप दामोदर गोस्वामी, प्रारम्भिक जीवन में विश्वम्भर नाम से प्रख्यात भगवान् श्रीकृष्ण चैतन्य महाप्रभु के सर्वाधिक विश्वासपात्र सेवक थे। श्रील रूप गोस्वामी तथा श्रील सनातन गोस्वामी, श्रील स्वरूप दामोदर गोस्वामी के दो प्रधान अनुयायी हैं। श्रील रूप गोस्वामी के प्रत्यक्ष शिष्य श्रील रघुनाथदास गोस्वामी थे। श्रीचैतन्य-चरितामृत के लेखक श्रील कृष्णदास कविराज गोस्वामी, श्रील रूप गोस्वामी तथा श्रील रघुनाथ दास गोस्वामी के प्रत्यक्ष शिष्य हैं।

श्रील कृष्णदास कविराज गोस्वामी के प्रत्यक्ष शिष्य श्रील नरोत्तम दास ठाकुर थे, जिन्होंने श्रील विश्वनाथ चक्रवर्ती को अपना सेवक बनाया। श्रील विश्वनाथ चक्रवर्ती ठकुर ने श्रील जगन्नाथदास बाबाजी को शिष्य रूप में स्वीकार किया, जिन्होंने श्रील भक्तिविनोद ठाकुर को दीक्षित किया और इन्होंने श्रील गौरकिशोर दास बाबाजी को दीक्षा दी, जो मुझ अकिंचन के दिव्य गुरु ॐ विष्णुपाद श्रील भक्तिसिद्धान्त सरस्वती गोस्वामी महाराज के गुरु हैं।

मैं श्री चैतन्य महाप्रभु से चली आ रही गुरु-शिष्य परम्परा से सम्बन्धित हूँ, अतएव श्रीचैतन्य-चरितामृत के इस संस्करण में कुछ भी ऐसा नहीं होगा, जो मेरे लघु मस्तिष्क की उपज हो, अपितु यह साक्षात् भगवान् द्वारा ग्रहण किये गये भोजन का अवशेष मात्र होगा। भगवान् श्री चैतन्य महाप्रभु का सम्बन्ध तीनों गुणों से बने भौतिक संसार से नहीं है। वे जीव की अपूर्ण इन्द्रियों की पहुँच से परे दिव्य धरातल से सम्बन्धित हैं। यह दिव्य धरातल बड़े से बड़े संसारी पंडित की भी पहुँच से तब तक परे रहता है जब तक वह विनीत भाव से दिव्य ध्वनि के श्रवण के लिए समर्पित नहीं होता, क्योंकि केवल उसी भाव में रहकर मनुष्य को श्री चैतन्य महाप्रभु के सन्देश की अनुभूति हो सकती है। इसलिए यहाँ पर जो भी वर्णन किया जायेगा, उसका सम्बन्ध जड़ मनों की तर्कवादी आदतों से उत्पन्न प्रयोगात्मक विचारों से नहीं होगा। इस पुस्तक की विषयवस्तु मनगढ़न्त नहीं, अपितु ऐसा वास्तविक आध्यात्मिक अनुभव है, जिसकी अनुभूति उपर्युक्त गुरु-शिष्य परम्परा को स्वीकार करने पर ही की जा सकती है। इस परम्परा की शिक्षाओं से किसी भी प्रकार के भटकाव से पाठक चैतन्य-चरितामृत के रहस्य को समझने की जगह उलझकर रह जायेगा। यह दिव्य साहित्य उसी के स्नातकोत्तर अध्ययन के लिए है, जिसने उपनिषदों तथा वेदान्त-सूत्र जैसे वैदिक साहित्य एवं श्रीमद्भागवत तथा भगवद्गीता जैसे उनके स्वाभाविक भाष्यों की अनुभूति प्राप्त कर ली है।

श्रीचैतन्य-चरितामृत का यह संस्करण उन निष्ठावान विद्वानों के अध्ययन हेतु प्रस्तुत किया जा रहा है, जो सचमुच ही परम सत्य की खोज में लगे हुए हैं। यह किसी मानसिक तर्कवादी का दम्भपूर्ण पाण्डित्य नहीं है, अपितु ऐसे श्रेष्ठ अधिकारी के आदेश का पालन करने का निष्ठावान प्रयास है, जिसकी सेवा ही इस विनम्र प्रयास का जीवनाधार है। यह प्रामाणिक शास्त्रों की शिक्षाओं से बिल्कुल भी नहीं भटकता, अतएव जो कोई भी परम्परा का पालन करता है, वह केवल श्रवण-विधि से ही इस पुस्तक के सार का साक्षात्कार कर सकेगा।

श्रीचैतन्य-चरितामृत का प्रथम अध्याय संस्कृत के उन चौदह श्लोकों से प्रारम्भ होता है, जिनमें परम सत्य का वर्णन किया गया है। इसके आगे के तीन संस्कृत श्लोकों में वृन्दावन के तीन प्रधान अर्चाविग्रहों—श्री राधा-मदनमोहन, श्री राधा-गोविन्ददेव तथा श्री राधा-गोपीनाथजी—का वर्णन हुआ है। चौदह श्लोकों में से पहला श्लोक परम सत्य की प्रतीकात्मक अभिव्यक्ति है और समूचा प्रथम अध्याय वास्तव में इसी श्लोक के लिए समर्पित है, जो श्री चैतन्य महाप्रभु को उनके छह विभिन्न दिव्य विस्तारों में वर्णन करता है।

जिस प्रथम प्राकट्य का वर्णन हुआ है, वह गुरु का है, जो दीक्षा-गुरु तथा शिक्षा गुरु, इन दो अंशों में प्रकट होते हैं। ये दोनों एकरूप हैं, क्योंकि दोनों ही परम सत्य के प्रकाश रूप हैं। इसके बाद भक्तों का वर्णन हुआ है, जिनकी दो श्रेणियाँ हैं—नवशिक्षित तथा स्नातक। इसके बाद भगवान् के अवतारों का वर्णन हुआ है, जिन्हें भगवान् से अभिन्न बतलाया गया है। इन अवतारों की तीन विभागों में चर्चा की गई है—भगवान् के शक्त्यावेश अवतार, भगवान् के गुणावतार तथा भगवान् के अंशावतार। इस सन्दर्भ में भगवान् श्रीकृष्ण के प्रत्यक्ष प्रकाशों तथा दिव्य लीलाओं हेतु उनके प्रकाशों की विवेचना की गई है। इसके बाद भगवान् की शक्तियों के बारे में विचार किया गया है, जिनमें से तीन प्रमुख प्राकट्यों का वर्णन हुआ है। ये हैं—वैकुण्ठ की प्रेयसियाँ, द्वारका धाम की महारानियाँ तथा इन सबसे ऊपर व्रजधाम की सुन्दरियाँ। सबसे अन्त में साक्षात् भगवान् आते हैं, जो इन समस्त प्राकट्यों के उद्गम हैं।

भगवान् श्रीकृष्ण तथा उनके स्वांश विस्तार ( अंश विभव: )—ये सभी साक्षात् भगवान् अर्थात् शक्तिमान परम सत्य की कोटि में आते हैं। उनके भक्त तथा नित्य पार्षद उनकी शक्तियाँ हैं। शक्ति तथा शक्तिमान मूलत: एक हैं, किन्तु उनके कार्य भिन्न भिन्न रूप में प्रकट होते हैं, अतएव वे साथ ही साथ भिन्न भी हैं। इस तरह परम सत्य एक होकर भी अनेक रूपों में प्रकट होते हैं। यह दार्शनिक सत्य वेदान्त-सूत्रों के अनुसार है और यह अचिन्त्य-भेदाभेद तत्त्व कहलाता है, जिसका अर्थ है एक साथ भिन्न तथा अभिन्न होना। इस अध्याय के अन्तिम अंश में श्री चैतन्य महाप्रभु तथा श्री नित्यानन्द प्रभु की दिव्य स्थिति का वर्णन उपर्युक्त आस्तिक तथ्यों के सन्दर्भ में किया गया है।


## Verse ad.1.1
वन्दे गुरूनीश-भक्तानीशमीशावतारकान् ।
तत्प्रकाशांश्च तच्छक्ती: कृष्ण-चैतन्य-संज्ञकम् ॥१॥
*वन्दे —मैं सादर नमस्कार करता हूँ; गुरून् —गुरुओं को; ईश-भक्तान् —भगवान् के भक्तों को; ईशम् —परमेश्वर को; ईश-अवतारकान् —भगवान् के अवतारों को; तत् —भगवान् के; प्रकाशान् —प्राकट्यों को; च —तथा; तत् —भगवान् की; शक्ती: —शक्तियों को; कृष्ण-चैतन्य —श्रीकृष्ण चैतन्य; संज्ञकम् —नामक।*


### अनुवाद
मैं समस्त गुरुओं, भगवद्भक्तों, भगवान् के अवतारों, उनके पूर्ण अंशों, उनकी शक्तियों तथा स्वयं आदि भगवान् श्रीकृष्ण चैतन्य को सादर नमस्कार करता हूँ।


## Verse ad.1.2
वन्दे श्री-कृष्ण-चैतन्य-नित्यानन्दौ सहोदितौ ।
गौड़ोदये पुष्पवन्तौ चित्रौ शन्दौ तमो-नुदौ ॥२॥
*वन्दे —मैं सादर नमस्कार करता हूँ; श्री-कृष्ण-चैतन्य —भगवान् श्रीकृष्ण चैतन्य को; नित्यानन्दौ —और भगवान् नित्यानन्द को; सह-उदितौ —एक साथ उदय हुए; गौड़-उदये —गौड़ के पूर्वी क्षितिज पर; पुष्पवन्तौ —सूर्य तथा चन्द्र दोनों साथ में; चित्रौ —आश्चर्यजनक; शम्-दौ —आशीर्वाद देते हुए; तम:-नुदौ —अन्धकार मिटाने के लिए।*


### अनुवाद
मैं सूर्य तथा चन्द्रमा के समान श्रीकृष्ण चैतन्य तथा भगवान् नित्यानन्द दोनों को सादर नमस्कार करता हूँ। वे गौड़ के क्षितिज पर अज्ञान के अन्धकार को दूर करने तथा आश्चर्यजनक रूप से सबको आशीर्वाद प्रदान करने के लिए एकसाथ उदय हुए हैं।


## Verse ad.1.3
यदद्वैतं ब्रह्मोपनिषदि तदप्यस्य तनु-भा
य आत्मान्तर्यामी पुरुष इति सोऽस्यांश-विभव: ।
षड़्-ऐश्वर्यै: पूर्णो य इह भगवान्स स्वयमयं
न चैतन्यात्कृष्णाज्जगति पर-तत्त्वं परमिह ॥३॥
*यत् —जो; अद्वैतम् —अद्वैत; ब्रह्म —निर्विशेष ब्रह्म; उपनिषदि —उपनिषदों में; तत् —जो; अपि —भी, निश्चित रूप से; अस्य —उनका; तनु-भा —उनके दिव्य शरीर का तेज; य: —जो; आत्मा —परमात्मा; अन्त:-यामी —अन्तर्निवास करने वाले भगवान्; पुरुष: —परम भोक्ता; इति —इस तरह; स: —वे; अस्य —उनका; अंश-विभव: —पूर्ण विस्तार; षट्-ऐश्वर्ये: —सभी छ: ऐश्वर्यों सहित; पूर्ण: —पूर्ण; य: —जो; इह —यहाँ; भगवान् —भगवान्; स: —वे; स्वयम् —स्वयं; अयम् —यह; न —नहीं; चैतन्यात् —भगवान् चैतन्य की अपेक्षा; कृष्णात् —भगवान् कृष्ण की अपेक्षा; जगति —विश्व में; पर —उच्चतर; तत्त्वम् —सत्य; परम् —अन्य; इह —यहाँ।*


### अनुवाद
जिसे उपनिषदों में निर्विशेष ब्रह्म कहा गया है, वह उनके शरीर का तेजमात्र है और जो भगवान् अन्तर्यामी परमात्मा के रूप में जाने जाते हैं, वे उनके अंशमात्र हैं। भगवान् चैतन्य छहों ऐश्वर्यों से युक्त स्वयं भगवान् कृष्ण हैं। वे परम सत्य हैं और कोई भी अन्य सत्य न तो उनसे बड़ा है, न उनके तुल्य है।


## Verse ad.1.4
अनर्पित-चरीं चिरात्करुणयावतीर्ण: कलौ
समर्पयितुमुन्नतोज्ज्वल-रसां स्व-भक्ति-श्रियम् ।
हरि: पुरट-सुन्दर-द्युति-कदम्ब-सन्दीपित:
सदा हृदय-कन्दरे स्फुरतु व: शची-नन्दन: ॥४॥
*अनर्पित —अर्पित न किया हुआ; चरीम् —पहले किया हुआ; चिरात् —दीर्घ समय से; करुणया —अहैतुकी कृपा से; अवतीर्ण: —प्रकट हुए; कलौ —कलियुग में; समर्पयितुम् —अर्पित करने के लिए; उन्नत —उन्नत; उज्ज्वल-रसाम् —माधुर्य रस; स्व-भक्ति —अपनी भक्ति का; श्रियम् —निधि; हरि: —परम भगवान्; पुरट —स्वर्ण की अपेक्षा; सुन्दर —सुन्दर; द्युति —कान्ति का; कदम्ब —बहुत अधिक; सन्दीपित: —प्रज्वलित; सदा —सदा; हृदय-कन्दरे —हृदय की गहराई में; स्फुरतु —प्रकट हों; व: —आपके; शची-नन्दन: —शचिमाता के पुत्र।*


### अनुवाद
श्रीमती शचीदेवी के पुत्र के नाम से विख्यात वे महाप्रभु आपके हृदय की गहराई में दिव्य रूप से विराजमान हों। पिघले सोने की आभा से दीप्त, वे कलियुग में अपनी अहैतुकी कृपा से अपनी सेवा के अत्यन्त उत्कृष्ट तथा दीप्त आध्यात्मिक रस के ज्ञान को, जिसे इसके पूर्व अन्य किसी अवतार ने प्रदान नहीं किया था, प्रदान करने के लिए अवतीर्ण हुए हैं।


## Verse ad.1.5
राधा कृष्ण-प्रणय-विकृतिर्ह्लादिनी शक्तिरस्माद्
एकात्मानावपि भुवि पुरा देह-भेदं गतौ तौ ।
चैतन्याख्यं प्रकटमधुना तद्द्वयं चैक्यमाप्तं
राधा-भाव-द्युति-सुवलितं नौमि कृष्ण-स्वरूपम् ॥५॥
*राधा —श्रीमती राधारानी; कृष्ण —भगवान् कृष्ण के; प्रणय —प्रेम का; विकृति: —परिवर्तन, रूपान्तर; ह्लादिनी शक्ति: —ह्लदिनी शक्ति; अस्मात् —इससे; एक-आत्मानौ —दोनों एक ही रूप में; अपि —यद्यपि; भुवि —पृथ्वी पर; पुरा —अनादि काल से; देह-भेदम् —पृथक् रूप; गतौ —प्राप्त किए; तौ —इन दोनों में; चैतन्य-आख्यम् —चैतन्य-नाम से विख्यात; प्रकटम् —प्रकट; अधुना —सम्प्रति; तत्-द्वयम् —वे दोनों; च —तथा; ऐक्यम् —ऐक्य; आप्तम् —प्राप्त किए; राधा —श्रीमती राधारानी का; भाव —भाव; द्युति —कान्ति; सु-वलितम् —जो सुसज्जित हैं; नौमि —मैं नमस्कार करता हूँ; कृष्ण-स्वरूपम् —उन्हें जिनका रूप कृष्ण जैसा है।*


### अनुवाद
श्री राधा तथा कृष्ण की माधुर्य लीलाएँ भगवान् की अन्तरंगा ह्लादिनी शक्ति की दिव्य अभिव्यक्तियाँ हैं। यद्यपि राधा तथा कृष्ण अभिन्न हैं, किन्तु उन्होंने अपने आपको अनादि काल से पृथक् कर रखा है। अब ये दोनों दिव्य स्वरूप पुन: श्रीकृष्ण चैतन्य के रूप में मिलकर एक हो गये हैं। मैं उनको नमस्कार करता हूँ, जो साक्षात् कृष्ण होते हुए भी श्रीमती राधारानी के भाव तथा अंगकान्ति के साथ प्रकट हुए हैं।


## Verse ad.1.6
श्री-राधाया: प्रणय-महिमा कीदृशो वानयैवा-
स्वाद्यो येनाद्भुत-मधुरिमा कीदृशो वा मदीय: ।
सौख्यं चास्या मदनुभवत: कीदृशं वेति लोभात्
तद्भावाढ़्य: समजनि शची-गर्भ-सिन्धौ हरीन्दु: ॥६॥
*श्री-राधाया: —श्रीमती राधारानी के; प्रणय-महिमा —प्रेम की महानता; कीदृश: —किस प्रकार की; वा —अथवा; अनया —इस (राधा) से; एव —ही; आस्वाद्य: —आस्वाद लेने योग्य; येन —उस प्रेम से; अद्भुत-मधुरिमा —अद्भुत माधुर्य; कीदृश: —किस प्रकार का; वा —अथवा; मदीय: —मुझसे; सौख्यम् —सुख; च —तथा; अस्या: —उसका; मत्-अनुभवत: —मेरे माधुर्य की अनुभूति से; कीदृशम् —किस प्रकार का; वा —अथवा; इति —इस प्रकार; लोभात् —लोभ से; तत् —उनकी; भाव-आढ़्य: —उनके भावों से ओतप्रोत; समजनि —जन्म लिया; शची-गर्भ —श्रीमती शचि देवी की कोख से; सिन्धौ —समुद्र में; हरि —भगवान् कृष्ण; इन्दु: —चन्द्र के समान।*


### अनुवाद
श्रीमती राधारानी के प्रेम की महिमा; अपने (भगवान् के) उन गुणों, जिनका आस्वादन केवल श्रीमती राधारानी प्रेम के माध्यम से करती हैं; एवं उनके प्रेम की मधुरता का आस्वादन करने पर राधारानी जिस सुख का अनुभव करती हैं, उसे समझने के लिए भगवान् श्री हरि राधा के भावों में विभोर होकर श्रीमती शचीदेवी की कोख से उसी प्रकार प्रकट हुए, जिस तरह समुद्र से चन्द्रमा प्रकट होता है।


## Verse ad.1.7
सङ्कर्षण: कारण-तोय-शायी
गर्भोद-शायी च पयोब्धि-शायी ।
शेषश्च यस्यांश-कला: स नित्या-
नन्दाख्य-राम: शरणं ममास्तु ॥७॥
*सङ्कर्षण: —आध्यात्मिक आकाश में महासकंर्षण; कारण-तोय-शायी —कारणोदकशायी विष्णु, जो कारण सागर में रहते हैं; गर्भ-उद-शायी —गर्भोदकशायी विष्णु, जो ब्रह्माण्ड के गर्भोदक सागर में रहते हैं; च —तथा; पय:-अब्धि-शायी —क्षीरोदकशायी विष्णु, जो क्षीरसागर में रहते हैं; शेष: —विष्णु की शय्या शेषनाग; च —तथा; यस्य —जिनका; अंश —पूर्णांश; कला: —तथा पूर्ण अंश के अंश; स: —वे; नित्यानन्द-आख्य —नित्यानंद प्रभु के नाम से जाने जाने वाले; राम: —भगवान् बलराम; शरणम् —आश्रय; मम —मेरे; अस्तु —हो।*


### अनुवाद
श्री नित्यानन्द राम मेरे सतत स्मरण के विषय बनें। संकर्षण, शेषनाग तथा विभिन्न विष्णु भगवान्, जो कारण समुद्र, गर्भ समुद्र तथा क्षीर समुद्र में शयन करते हैं, वे उनके अंश तथा अंशों के भी अंश (कला) हैं।


## Verse ad.1.8
मायातीते व्यापि-वैकुण्ठ-लोके
पूर्णैश्वर्ये श्री-चतुर्व्यूह-मध्ये ।
रूपं यस्योद्भाति सङ्कर्षणाख्यं
तं श्री-नित्यानन्द-रामं प्रपद्ये ॥८॥
*माया-अतीते —भौतिक सृष्टि से परे; व्यापि —सर्वव्यापक; वैकुण्ठ-लोके —आध्यात्मिक जगत् में, वैकुण्ठ लोक में; पूर्ण-ऐश्वर्ये —पूर्ण ऐश्वर्य से युक्त; श्री-चतु:-व्यूह-मध्ये —चतुर्व्यूह विस्तार में (वासुदेव, संकर्षण, प्रद्युम्न तथा अनिरूद्ध); रूपम् —रूप; यस्य —जिनका; उद्भाति —प्रकट होता है; सङ्कर्षण-आख्यम् —संकर्षण नामक; तम् —उनको; श्री-नित्यानन्द-रामम् —भगवान् नित्यानन्द के रूप में भगवान् बलराम को; प्रपद्ये —मैं शरणागत होता हूँ।*


### अनुवाद
मैं उन श्री नित्यानन्द राम के चरणकमलों की शरण ग्रहण करता हूँ, जो चतुर्व्यूह (वासुदेव, संकर्षण, प्रद्युम्न तथा अनिरुद्ध) के मध्य संकर्षण के नाम से विख्यात हैं। वे भौतिक सृष्टि से परे वैकुण्ठ लोक में निवास करते हैं और समस्त ऐश्वर्यों से युक्त हैं।


## Verse ad.1.9
माया-भर्ताजाण्ड-सङ्घाश्रयाङ्ग:
शेते साक्षात्कारणाम्भोधि-मध्ये ।
यस्यैकांश: श्री-पुमानादि-देवस्
तं श्री-नित्यानन्द-रामं प्रपद्ये ॥९॥
*माया-भर्ता —माया के स्वामी; अज-अण्ड-सङ्घ —ब्रह्माण्डों के समूह का; आश्रय —आश्रय; अङ्ग: —जिनका शरीर; शेते —वे लेटे हैं; साक्षात् —प्रत्यक्ष रूप में; कारण-अम्भोधि-मध्ये —कारण सागर के मध्य; यस्य —जिनका; एक-अंश: —एक अंश; श्री-पुमान् —परम पुरुष; आदि-देव: —पुरुष के मूल अवतार; तम् —उन्हें; श्री-नित्यानन्द-रामम् —भगवान् नित्यानंद के रूप में भगवान् बलराम को; प्रपद्ये —मैं शरण में जाता हूँ।*


### अनुवाद
मैं श्री नित्यानन्द राम के चरणों में पूर्ण नमस्कार करता हूँ, जिनके अंशरूप कारणोदकशायी विष्णु कारण समुद्र में शयन करने वाले आदि पुरुष हैं, माया के पति हैं और समस्त ब्रह्माण्डों के आश्रय हैं।


## Verse ad.1.10
यस्यांशांश: श्रील-गर्भोद-शायी
यन्नाभ्यब्जं लोक-सङ्घात-नालम् ।
लोक-स्रष्टु: सूतिका-धाम धातुस्
तं श्री-नित्यानन्द-रामं प्रपद्ये ॥१०॥
*यस्य —जिनका; अंश-अंश: —पूर्णांश का अंश; श्रील-गर्भ-उद-शायी —गर्भोदकशायी विष्णु; यत् —जिनका; नाभि-अब्जम् —नाभि कमल; लोक-सङ्घात —लोकों का समूह; नालम् —जिनकी नाल पर टिके हैं; लोक-स्रष्टु: —ग्रहों के स्रष्टा ब्रह्माजी की; सूतिका-धाम —जन्म स्थान; धातु: —स्रष्टा का; तम् —उन्हें; श्री-नित्यानन्द-रामम् —भगवान् नित्यानंद के रूप में भगवान् बलराम को; प्रपद्ये —मैं शरणागत होता हूँ।*


### अनुवाद
मैं उन श्री नित्यानन्द राम के चरणों में पूर्ण नमस्कार करता हूँ, जिनके अंश गर्भोदकशायी विष्णु हैं। इन्हीं गर्भोदकशायी विष्णु की नाभि से कमल प्रस्फुटित होता है, जो ब्रह्माण्ड के शिल्पी ब्रह्मा का जन्मस्थान है। इस कमल की नाल असंख्य लोकों का विश्राम-स्थल है।


## Verse ad.1.11
यस्यांशांशांश: परात्माखिलानां
पोष्टा विष्णुर्भाति दुग्धाब्धि-शायी ।
क्षौणी-भर्ता यत्कला सोऽप्यनन्तस्
तं श्री-नित्यानन्द-रामं प्रपद्ये ॥११॥
*यस्य —जिनका; अंश-अंश-अंश: —पूर्णांश के अंश के अंश; पर-आत्मा —परमात्मा; अखिलानाम् —सभी जीवों के; पोष्टा —पोषक; विष्णु: —विष्णु; भाति —प्रकट होते हैं; दुग्ध-अब्धि-शायी —क्षीरोदकशायी विष्णु; क्षौणी-भर्ता —पृथ्वी के भर्ता; यत् —जिनका; कला —अंश का अंश; स: —वे; अपि —निश्चित रूप से; अनन्त: —शेषनाग; तम् —उनको; श्री-नित्यानन्द-रामम् —भगवान् नित्यानन्द के रूप में भगवान् बलराम की; प्रपद्ये —मैं शरण में जाता हूँ।*


### अनुवाद
मैं उन श्री नित्यानन्द राम के चरणकमलों में सादर नमस्कार करता हूँ, जिनके गौण अंश क्षीरसागर में शयन करने वाले विष्णु हैं। वे क्षीरोदकशायी विष्णु ही समस्त जीवों के परमात्मा और समस्त ब्रह्माण्डों के पालक हैं। शेषनाग उनके अंशांश हैं।


## Verse ad.1.12
महा-विष्णुर्जगत्कर्ता मायया य: सृजत्यद: ।
तस्यावतार एवायमद्वैताचार्य ईश्वर: ॥१२॥
*महा-विष्णु: —महा विष्णु; जगत्-कर्ता —जगत् के स्रष्टा; मायया —माया से; य: —जो; सृजति —रचते हैं; अद: —उस ब्रह्माण्ड को; तस्य —उनका; अवतार: —अवतार; एव —निश्चित रूप से; अयम् —ये; अद्वैत-आचार्य: —अद्वैताचार्य; ईश्वर: —भौतिक कारण के आश्रय, भगवान्।*


### अनुवाद
अद्वैत आचार्य महाविष्णु के अवतार हैं, जिनका मुख्य कार्य माया की क्रियाओं द्वारा भौतिक जगत् की सृष्टि करना है।


## Verse ad.1.13
अद्वैतं हरिणाद्वैतादाचार्यं भक्ति-शंसनात् ।
भक्तावतारमीशं तमद्वैताचार्यमाश्रये ॥१३॥
*अद्वैतम् —अद्वैत के नाम से जाने जाने वाले; हरिणा —भगवान् हरि से; अद्वैतात् —अभिन्न होने से; आचार्यम् —आचार्य नामक; भक्ति-शंसनात् —श्रीकृष्ण की भक्ति के प्रसार से; भक्त-अवतारम् —भक्त के रूप में अवतार; ईशम् —परम भगवान् को; तम् —उनको; अद्वैत-आचार्यम् —अद्वैत आचार्य को; आश्रये —मैं शरण में जाता हूँ।*


### अनुवाद
हरि अर्थात् परमेश्वर से अभिन्न होने के कारण वे अद्वैत कहलाते हैं और भक्ति सम्प्रदाय का प्रचार करने के कारण वे आचार्य कहलाते हैं। वे भगवान् के भक्तों के स्वामी तथा भक्तावतार हैं। अतएव मैं उनकी शरण ग्रहण करता हूँ।


## Verse ad.1.14
पञ्च-तत्त्वात्मकं कृष्णं भक्त-रूप-स्वरूपकम् ।
भक्तावतारं भक्ताख्यं नमामि भक्त-शक्तिकम् ॥१४॥
*पञ्च-तत्त्व-आत्मकम् —पाँच दिव्य तत्त्वों से समाहित; कृष्णम् —भगवान् कृष्ण को; भक्त-रूप —भक्त के रूप में; स्व-रूपकम् —भक्त के विस्तार में; भक्त-अवतारम् —भक्त के अवतार में; भक्त-आख्यम् —भक्त के नाम से प्रसिद्ध; नमामि —मैं नमस्कार करता हूँ; भक्त-शक्तिकम् —भक्त को शक्ति प्रदान करने वाले परमेश्वर की शक्ति।*


### अनुवाद
मैं उन परमेश्वर कृष्ण को सादर नमस्कार करता हूँ, जो अपने भक्तरूप, भक्तस्वरूप, भक्तावतार, शुद्ध भक्त और भक्तशक्ति रूपी लक्षण से अभिन्न हैं।


## Verse ad.1.15
जयतां सुरतौ पङ्गोर्मम मन्द-मतेर्गती ।
मत्सर्वस्व-पदाम्भोजौ राधा-मदन-मोहनौ ॥१५॥
*जयताम् —उनकी जय हो; सु-रतौ —सर्वाधिक कृपालु अथवा माधुर्य प्रेम में अनुरक्त; पङ्गो: —उसकी जो पंगु (लंगड़ा) हो; मम —मेरा; मन्द-मते: —मूर्ख; गती —आश्रय; मत् —मेरे; सर्वस्व —सर्वस्व; पद-अम्भोजौ —जिनके चरणकमल; राधा-मदन-मोहनौ —राधारानी एवं मदनमोहन।*


### अनुवाद
सर्वथा दयालु राधा तथा मदनमोहन की जय हो! मैं पंगु तथा कुबुद्धि हूँ, फिर भी वे मेरे मार्गदर्शक हैं और उनके चरणकमल मेरे लिए सर्वस्व हैं।


## Verse ad.1.16
दीव्यद्वृन्दारण्य-कल्प-द्रुमाध:-
श्रीमद्रत्नागार-सिंहासनस्थौ ।
श्रीमद्राधा-श्रील-गोविन्द-देवौ
प्रेष्ठालीभि: सेव्यमानौ स्मरामि ॥१६॥
*दीव्यत् —चमकते हुए; वृन्दा-अरण्य —वृन्दावन के वनों में; कल्प-द्रुम —कल्पवृक्ष; अध: —नीचे; श्रीमत् —सर्वाधिक सुन्दर; रत्न-आगार —रत्नजड़ित मन्दिर में; सिंह-आसन-स्थौ —सिहांसन पर बैठे; श्रीमत् —अत्यन्त सुन्दर; राधा —श्रीमती राधारानी; श्रील-गोविन्द-देवौ —श्री गोविन्द देव; प्रेष्ठ-आलीभि: —अत्यन्त अन्तरंग पार्षदों द्वारा; सेव्यमानौ —सेवित; स्मरामि —मैं स्मरण करता हूँ।*


### अनुवाद
श्री श्री राधा-गोविन्द वृन्दावन में कल्पवृक्ष के नीचे रत्नों के मन्दिर में तेजोमय सिंहासन के ऊपर विराजमान होकर अपने सर्वाधिक अन्तरंग पार्षदों द्वारा सेवित होते हैं। मैं उन्हें सादर नमस्कार करता हूँ।


## Verse ad.1.17
श्रीमान्‌रास-रसारम्भी वंशीवट-तट-स्थित: ।
कर्षन्वेणु-स्वनैर्गोपीर्गोपी-नाथ: श्रियेऽस्तु न: ॥१७॥
*श्री-मान् —अत्यन्त सुन्दर; रास —रास नृत्य; रस —रस का; आरम्भी —प्रारम्भ करने वाले; वंशी-वट —वंशी वट; तट —तट पर; स्थित: —खड़े होकर; कर्षन् —आकर्षित करते हुए; वेणु —बाँसुरी की; स्वनै: —ध्वनि से; गोपी: —गोपियाँ; गोपी-नाथ: —श्री गोपीनाथ; श्रिये —वरदान; अस्तु —हों; न: —हमारे लिए।*


### अनुवाद
रासनृत्य के दिव्य रस के प्रवर्तक श्री श्रील गोपीनाथ वंशीवट के तट पर खड़े हैं और अपनी प्रसिद्ध बाँसुरी की ध्वनि से गोपियों के ध्यान को आकृष्ट कर रहे हैं। वे हम सबको अपना आशीर्वाद प्रदान करें।


## Verse ad.1.18
जय जय श्री-चैतन्य जय नित्यानन्द ।
जयाद्वैत-चन्द्र जय गौर-भक्त-वृन्द ॥१८॥
*जय जय —जय जय; श्री-चैतन्य —श्री चैतन्य की; जय —जय हो; नित्यानन्द —प्रभु नित्यानन्द की; जय अद्वैत-चन्द्र —अद्वैताचार्य की जय; जय —जय; गौर-भक्त-वृन्द —भगवान् चैतन्य के भक्तों की।*


### अनुवाद
श्री चैतन्य तथा नित्यानन्द की जय हो, अद्वैतचन्द्र की जय हो और श्री गौर (चैतन्य महाप्रभु) के समस्त भक्तों की जय हो!


## Verse ad.1.19
एइ तिन ठाकुर गौड़ीयाके करियाछेन आत्मसात् ।
ए तिनेर चरण वन्दों, तिने मोर नाथ ॥१९॥
*एइ —इन; तिन —तीन; ठाकुर —विग्रहों; गौड़ीयाके —गौड़ीय वैष्णवों ने; करियाछेन —कर लिया है; आत्मसात् —निमग्न; ए —इन; तिनेर —तीनों के; चरण —चरणकमलों; वन्दों —मैं पूजा करता हूँ; तिने —ये तीनों; मोर —मेरे; नाथ —स्वामी हैं।*


### अनुवाद
वृन्दावन के इन तीन विग्रहों (मदनमोहन, गोविन्द तथा गोपीनाथ) ने गौड़ीय वैष्णवों (चैतन्य महाप्रभु के अनुयायियों) के हृदय एवं आत्मा को निमग्न कर दिया है। मैं उनके चरणकमलों की पूजा करता हूँ, क्योंकि वे मेरे हृदय के स्वामी हैं।


### तात्पर्य
श्रीचैतन्य-चरितामृत के ग्रन्थकर्ता वृन्दावन के तीन अर्चाविग्रहों—श्री राधा-मदनमोहन, श्री राधा-गोविन्ददेव तथा श्री राधा-गोपीनाथजी—को सादर नमस्कार करते हैं। ये तीनों अर्चाविग्रह उन बंगाली वैष्णवों अर्थात् गौड़ीय वैष्णवों के जीवनाधार हैं, जिनके मन में वृन्दावन में निवास करने की सहज प्रवृत्ति है। श्री चैतन्य महाप्रभु का दृढ़ता से अनुगमन करने वाले गौड़ीय वैष्णव दिव्य ध्वनि के कीर्तन द्वारा ईश्वर की पूजा करते हैं। इस कीर्तन का उद्देश्य भगवान् के साथ ऐसा दिव्य सम्बन्ध स्थापित करना होता है, जिसमें पारस्परिक प्रेम रस का आदान-प्रदान हो और अन्त में प्रेमाभक्ति की वांछित सफलता की प्राप्ति हो। ये तीनों अर्चाविग्रह मनुष्य के विकास की तीन भिन्न भिन्न अवस्थाओं में पूजे जाते हैं। श्री चैतन्य महाप्रभु के अनुयायी भक्ति में विकास के इन सिद्धान्तों का दृढ़ता से पालन करते हैं।

गौड़ीय वैष्णव अठारह दिव्य अक्षरों से रचित उन वैदिक स्तुतियों में चरम लक्ष्य का अनुभव करते हैं, जिसमें कृष्ण की उपासना मदनमोहन, गोविन्द तथा गोपीजनवल्लभ के रूप में की जाती है। मदनमोहन वे हैं, जो प्रेम के देवता कामदेव को मोहित करने वाले हैं। गोविन्द वे हैं, जो इन्द्रियों तथा गौवों को प्रसन्न करने वाले हैं तथा गोपीजनवल्लभ गोपियों के दिव्य प्रेमी हैं। कृष्ण स्वयं मदनमोहन, गोविन्द, गोपीजनवल्लभ तथा अन्य असंख्य नामों से पुकारे जाते हैं, क्योंकि वे अपने भक्तों के साथ विभिन्न लीलाएँ करते हैं।

मदनमोहन, गोविन्द तथा गोपीजनवल्लभ—इन तीनों अर्चाविग्रहों के अपने अपने विशेष गुण हैं। मदनमोहन की पूजा का अर्थ है भगवान् के साथ अपने भूले हुए सम्बन्ध को पुन: स्थापित करना। भौतिक जगत् में हम इस समय भगवान् के साथ अपने शाश्वत सम्बन्ध के प्रति बुरी तरह से अज्ञान में हैं। पङ्गो: का अर्थ होता है ऐसा व्यक्ति, जो अपने बल पर चल-फिर नहीं सकता तथा मन्दमते: वह है, जो भौतिक कार्यकलापों में अत्यधिक व्यस्त रहने के कारण कम बुद्धिमान होता है। ऐसे व्यक्तियों के लिए सबसे अच्छा यही होगा कि वे सकाम कर्मों में या मानसिक चिन्तन (ज्ञान) में सफलता की आकांक्षा न करें, अपितु इसके बदले केवल पूर्ण पुरुषोत्तम भगवान् की शरण ग्रहण करें। जीवन की पूर्णता मात्र भगवान् की शरण ग्रहण करने में है। अतएव हमें अपने आध्यात्मिक जीवन के प्रारम्भ में मदनमोहन की पूजा करनी चाहिए जिससे वे हमें आकृष्ट कर सकें और हमारी भौतिक इन्द्रियतृप्ति की आसक्ति को मिटा सकें। नये भक्तों के लिए मदनमोहन के साथ ऐसा सम्बन्ध स्थापित करना आवश्यक है। जब मनुष्य प्रबल अनुराग के साथ भगवान् की सेवा करना चाहता है, तो फिर वह दिव्य सेवा के धरातल पर गोविन्द की पूजा करता है। गोविन्द समस्त आनन्दों के आगार हैं। जब कृष्ण तथा भक्तों की कृपा से कोई भक्ति में पूर्णता प्राप्त कर लेता है, तब वह कृष्ण की सराहना व्रजबालाओं को आनन्द देने वाले विग्रह, गोपीजनवल्लभ के रूप में कर सकता है।

भगवान् श्री चैतन्य महाप्रभु ने इस भक्ति-विधि की व्याख्या तीन चरणों में की है, इसीलिए वृन्दावन में इन आराध्य अर्चाविग्रहों की स्थापना विभिन्न गोस्वामियों द्वारा की गई। वे उन गौड़ीय वैष्णवों के परम प्रिय हैं, जो प्रतिदिन कम-से-कम एक बार मन्दिरों में अवश्य जाते हैं। इन तीनों अर्चाविग्रहों के मन्दिरों के अतिरिक्त भी वृन्दावन में अन्य अनेक मन्दिरों की स्थापना की गई है—यथा जीव गोस्वामी का राधा-दामोदर मन्दिर, श्यामानन्द गोस्वामी का श्यामसुन्दर मन्दिर, लोकनाथ गोस्वामी का गोकुलानन्द मन्दिर तथा गोपाल भट्ट गोस्वामी का राधारमण मन्दिर। इस समय वृन्दावन में स्थित ५००० मन्दिरों में से सात प्रमुख मन्दिर चार सौ वर्षों से भी पुराने हैं और सर्वाधिक महत्त्वपूर्ण हैं।

‘‘गौड़ीय’’ भारत के उस भाग का सूचक है, जो हिमालय पर्वत का दक्षिणी तथा विन्ध्याचल का उत्तरी भाग है और जो आर्यावर्त कहलाता है। भारत का यह भाग पाँच भागों या पाँच प्रदेशों (पञ्च गौड़ देश) में विभाजित है—सारस्वत (कश्मीर तथा पंजाब), कान्यकुब्ज (उत्तर प्रदेश जिसमें आधुनिक लखनऊ शहर सम्मिलित है), मध्य गौड़ (मध्य प्रदेश), मैथिल (बिहार तथा बंगाल का अंश) तथा उत्कल (बंगाल का अंश तथा पूरा उड़ीसा)। कभी-कभी बंगाल को गौड़देश कहा जाता है, क्योंकि एक तो यह मैथिल का अंश है और दूसरे हिन्दू राजा राज-लक्ष्मण सेन की राजधानी का नाम गौड़ था। यह प्राचीन राजधानी बाद में गौड़पुर और फिर क्रमश: मायापुर कहलाने लगी।

उड़ीसा के भक्तगण उड़िया, बंगाल के भक्तगण गौड़ीय तथा दक्षिण भारत के भक्तगण द्राविड़ भक्त कहलाते हैं। चूँकि आर्यावर्त में पाँच प्रदेश हैं, अतएव दक्षिण भारत अर्थात् दाक्षिणात्य भी पाँच प्रदेशों में विभाजित है, जो पञ्चद्रविड़ कहलाते हैं। चारों वैष्णव गुरु-शिष्य परम्पराओं के प्रमुख अधिकारी चार वैष्णव आचार्य तथा मायावाद सम्प्रदाय के श्रीपाद शंकराचार्य भी इन्हीं पंचद्रविड़ प्रदेशों में प्रकट हुए थे। गौड़ीय वैष्णवों द्वारा मान्य चार वैष्णव आचार्यों में से श्री रामानुज आचार्य आन्ध्र प्रदेश के दक्षिणी भाग में महाभूतपुरी में प्रकट हुए थे, श्री मध्व आचार्य मैंगलोर जिले के पाजकम (विमानगिरि के निकट) स्थान में, श्री विष्णुस्वामी पाण्ड्य में तथा श्री निम्बार्क दूर दक्षिण में मुँगेर-पटन में प्रकट हुए थे।

श्री चैतन्य महाप्रभु ने मध्व आचार्य से गुरु-शिष्य परम्परा की शृंखला ग्रहण की, किन्तु उनके सम्प्रदाय के वैष्णवजन उन तत्त्ववादियों को स्वीकार नहीं करते, जो अपने आपको माध्व सम्प्रदाय का होने का दावा करते हैं। मध्व के अनुयायियों की तत्त्ववादी शाखा से अपने को स्पष्ट रूप से भिन्न बताने के लिए बंगाल के वैष्णवजन अपने आपको गौड़ीय वैष्णव कहते हैं। श्री मध्व आचार्य गौड़पूर्णानन्द के नाम से भी जाने जाते हैं, अतएव माध्व-गौड़ीय सम्प्रदाय नाम गौड़ीय वैष्णवों की गुरु-शिष्य परम्परा के लिए अत्यन्त उपयुक्त है। हमारे गुरुदेव ॐ विष्णुपाद श्रीमद् भक्तिसिद्धान्त सरस्वती गोस्वामी महाराज माध्वगौड़ीय सम्प्रदाय में ही दीक्षित थे।


## Verse ad.1.20
ग्रन्थेर आरम्भे करि ‘मङ्गलाचरण’ ।
गुरु, वैष्णव, भगवान्,——तिनेर स्मरण ॥२०॥
*ग्रन्थेर —इस ग्रन्थ के; आरम्भे —प्रारम्भ में; करि —मैं करता हूँ; मङ्गल-आचरण —मंगल अर्चना; गुरु —गुरु; वैष्णव —भगवान् के भक्तों को; भगवान् —भगवान्; तिनेर —इन तीनों को; स्मरण —स्मरण करके।*


### अनुवाद
इस कथा के आरम्भ में मैंने गुरु, भगवद्भक्तों तथा भगवान् का स्मरण करने मात्र से उनके आशीर्वाद की कामना की है।


## Verse ad.1.21
तिनेर स्मरणे हय विघ्न-विनाशन ।
अनायासे हय निज वाञ्छित-पूरण ॥२१॥
*तिनेर —इन तीनों के; स्मरणे —स्मरण से; हय —होता है; विघ्न-विनाशन —सभी विघ्नों का विनाश; अनायासे —अत्यन्त आसानी से; हय —होता है; निज —अपनी निजी; वाञ्छित —अभीष्ट वस्तु की; पूरण —पूर्ति।*


### अनुवाद
ऐसा स्मरण समस्त कठिनाइयों का विनाश करता है और मनुष्य की अपनी इच्छाओं को अत्यन्त सरलतापूर्वक पूरा करने में सहायक सिद्ध होता है।


## Verse ad.1.22
से मङ्गलाचरण हय त्रि-विध प्रकार ।
वस्तु-निर्देश, आशीर्वाद, नमस्कार ॥२२॥
*से —उस; मङ्गल-आचरण —मंगलाचरण; हय —होता है; त्रि-विध —तीन प्रकार का; प्रकार —प्रकार; वस्तु-निर्देश —निर्दिष्ट वस्तु; आशी:-वाद —आशीर्वाद; नम:-कार —नमस्कार।*


### अनुवाद
मंगलाचरण (आवाहन) में तीन विधियाँ निहित हैं—लक्ष्य-वस्तु को परिभाषित करना, आशीर्वाद देना तथा नमस्कार करना।


## Verse ad.1.23
प्रथम दुइ श्लोके इष्ट-देव-नमस्कार ।
सामान्य-विशेष-रूपे दुइ त’ प्रकार ॥२३॥
*प्रथम —पहले; दुइ —दो; श्लोके —श्लोकों में; इष्ट-देव —इष्ट देव; नमस्कार —नमस्कार; सामान्य —सामान्य; विशेष-रूपे —विशेष रूप से; दुइ —दोनों; त’ —निश्चित ही; प्रकार —प्रकार।*


### अनुवाद
प्रथम दो श्लोक सामान्य तथा विशेष रूप से उन भगवान् को सादर नमस्कार करते हैं, जो पूजा के लक्ष्य (आराध्य) हैं।


## Verse ad.1.24
तृतीय श्लोकेते करि वस्तुर निर्देश ।
याहा हइते जानि पर-तत्त्वेर उद्देश ॥२४॥
*तृतीय श्लोकेते —तीसरे श्लोक में; करि —मैं करता हूँ; वस्तुर —वस्तु का; निर्देश —निर्देश; याहा हइते —जिससे; जानि —मैं समझता हूँ; पर-तत्त्वेर —परम सत्य का; उद्देश —उद्देश्य।*


### अनुवाद
तीसरे श्लोक में मैं उन परम सत्य का संकेत कर रहा हूँ, जो परम तत्त्व हैं। ऐसे वर्णन से मनुष्य परम सत्य का दर्शन कर सकता है।


## Verse ad.1.25
चतुर्थ श्लोकेते करि जगते आशीर्वाद ।
सर्वत्र मागिये कृष्ण-चैतन्य-प्रसाद ॥२५॥
*चतुर्थ —चौथे; श्लोकेते —श्लोक में; करि —मैं करता हूँ; जगते —जगत् के लिए; आशी:-वाद —आशीर्वाद; सर्वत्र —सर्वत्र; मागिये —मैं माँग रहा हूँ; कृष्ण-चैतन्य —भगवान् श्रीकृष्ण चैतन्य महाप्रभु की; प्रसाद —कृपा।*


### अनुवाद
चतुर्थ श्लोक में मैंने चैतन्य महाप्रभु से सब पर कृपा करने के लिए प्रार्थना करते हुए भगवान् से सम्पूर्ण जगत् को आशीर्वाद देने का आवाहन किया है।


## Verse ad.1.26
सेइ श्लोके कहि बाह्यावतार-कारण ।
पञ्च षष्ठ श्लोके कहि मूल-प्रयोजन ॥२६॥
*सेइ श्लोके —उसी श्लोक में; कहि —मैं बताता हूँ; बाह्य —बाह्य; अवतार —भगवान् चैतन्य के अवतार के लिए; कारण —कारण; पञ्च —पाँचवे; षष्ठ —और छठे; श्लोके —श्लोकों में; कहि —मैं कहता हूँ; मूल —मूल; प्रयोजन —प्रयोजन।*


### अनुवाद
उस श्लोक में मैंने चैतन्य महाप्रभु के अवतार के बाह्य कारण की व्याख्या की है, किन्तु पाँचवे तथा छठे श्लोकों में मैंने उनके अवतार के मुख्य कारण की व्याख्या की है।


## Verse ad.1.27
एइ छय श्लोके कहि चैतन्येर तत्त्व ।
आर पञ्च श्लोके नित्यानन्देर महत्त्व ॥२७॥
*एइ —इन; छय —छ:; श्लोके —श्लोकों में; कहि —मैं वर्णन कर रहा हूँ; चैतन्येर —चैतन्य महाप्रभु का; तत्त्व —सत्य; आर —और अधिक; पञ्च श्लोके —पाँच श्लोकों में; नित्यानन्देर —भगवान् नित्यानन्द का; महत्त्व —महत्त्व।*


### अनुवाद
इन छ: श्लोकों में मैंने चैतन्य महाप्रभु के तत्त्व के सम्बन्ध में वर्णन किया है, जबकि अगले पाँच श्लोकों में मैंने नित्यानन्द प्रभु की महिमा का वर्णन किया है।


## Verse ad.1.28
आर दुइ श्लोके अद्वैत-तत्त्वाख्यान ।
आर एक श्लोके पञ्च-तत्त्वेर व्याख्यान ॥२८॥
*आर —और आगे; दुइ श्लोके —दो श्लोकों में; अद्वैत —श्री अद्वैत प्रभु का; तत्त्व —त?व का; आख्यान —वर्णन; आर —और अधिक; एक श्लोके —एक श्लोक में; पञ्च-तत्त्वेर —पंच तत्त्व का; व्याख्यान —व्याख्यान।*


### अनुवाद
इससे अगले दो श्लोकों में अद्वैत प्रभु के तत्त्व का वर्णन है और उसके बाद के श्लोक में पंचतत्त्व (भगवान्, उनके स्वांश, उनके अवतार, उनकी शक्तियाँ तथा उनके भक्तों) का वर्णन हुआ है।


## Verse ad.1.29
एइ चौद्द श्लोके करि मङ्गलाचरण ।
तँहि मध्ये कहि सब वस्तु-निरूपण ॥२९॥
*एइ चौद्द श्लोके —इन चौदह श्लोकों में; करि —मैं करता हूँ; मङ्गलाचरण —मंगलाचरण; तँहि —अत: उसमें; मध्ये —बीच में; कहि —मैं वर्णन करता हूँ; सब —सब; वस्तु —वस्तु का; निरूपण —वर्णन।*


### अनुवाद
इस तरह ये चौदह श्लोक मंगलाचरण के रूप में हैं और ये परम सत्य का वर्णन करते हैं।


## Verse ad.1.30
सब श्रोता-वैष्णवेरे करि’ नमस्कार ।
एइ सब श्लोकेर करि अर्थ-विचार ॥३०॥
*सब —सब; श्रोता —श्रोतागण; वैष्णवेरे —वैष्णवों को; करि’ —करके; नमस्कार —नमस्कार; एइ सब श्लोकेर —इन सभी चौदह श्लोकों का; करि —मैं करता हूँ; अर्थ —अर्थ; विचार —विश्लेषण।*


### अनुवाद
इन सारे श्लोकों की जटिलताओं की व्याख्या आरम्भ करने के पूर्व मैं अपने समस्त वैष्णव पाठकों को नमस्कार करता हूँ।


## Verse ad.1.31
सकल वैष्णव, शुन करि’ एक-मन ।
चैतन्य-कृष्णेर शास्त्र-मत-निरूपण ॥३१॥
*सकल —सभी; वैष्णव —हे भगवान् के भक्तों; शुन —कृपया सुनें; करि’ —करके; एक-मन —एकाग्र मन; चैतन्य —भगवान् चैतन्य महाप्रभु; कृष्णेर —भगवान् श्रीकृष्ण के; शास्त्र —शास्त्र; मत —अनुसार; निरूपण —निर्णय, निष्कर्ष।*


### अनुवाद
मैं अपने समस्त वैष्णव पाठकों से प्रार्थना करता हूँ कि वे प्रामाणिक शास्त्रों में निरूपित श्रीकृष्ण चैतन्य की इस कथा को ध्यान से पढ़ें और सुनें।


### तात्पर्य
भगवान् चैतन्य स्वयं परम सत्य कृष्ण हैं। इसकी पुष्टि प्रामाणिक आध्यात्मिक शास्त्रों के प्रमाण से होती है। कभी-कभी लोग प्रामाणिक शास्त्रों के प्रमाण के बिना तथा अपनी मनोकल्पना के आधार पर किसी व्यक्ति को ईश्वर मान बैठते हैं, किन्तु चैतन्य-चरितामृत के लेखक अपने कथनों की पुष्टि शास्त्रों का प्रमाण देकर करते हैं। इस प्रकार वे चैतन्य महाप्रभु को पूर्ण पुरुषोत्तम भगवान् सिद्ध करते हैं।


## Verse ad.1.32
कृष्ण, गुरु, भक्त, शक्ति, अवतार, प्रकाश ।
कृष्ण एइ छय-रूपे करेन विलास ॥३२॥
*कृष्ण —परम भगवान् श्रीकृष्ण; गुरु —आध्यात्मिक गुरु; भक्त —भक्त; शक्ति —शक्तियाँ; अवतार —अवतार; प्रकाश —पूर्णांश; कृष्ण —भगवान् कृष्ण; एइ छय-रूपे —इन छ: रूपों में; करेन विलास —आनन्द करते हैं।*


### अनुवाद
भगवान् कृष्ण अपने आपको गुरु, भक्त, विभिन्न शक्तियों, अवतारों तथा परिपूर्ण प्रकाशों में प्रकट करके विलास करते हैं। ये छहों रूप एक ही में समाहित हैं।


## Verse ad.1.33
एइ छय तत्त्वेर करि चरण वन्दन ।
प्रथमे सामान्ये करि मङ्गलाचरण ॥३३॥
*एइ —इन; छय —छ:; तत्त्वेर —इन विस्तारों की; करि —मैं करता हूँ; चरण —चरणकमल; वन्दन —वन्दना; प्रथमे —पहले; सामान्ये —सामान्य तौर पर; करि —मैं करता हूँ; मङ्गल-आचरण —मंगलाचरण।*


### अनुवाद
इसीलिए मैंने एक सत्य के इन छ: विविध रूपों के चरणकमलों की वन्दना मंगलाचरण द्वारा की है।


## Verse ad.1.34
वन्दे गुरूनीश-भक्तानीशमीशावतारकान् ।
तत्प्रकाशांश्च तच्छक्ती: कृष्ण-चैतन्य-संज्ञकम् ॥३४॥
*वन्दे —मैं सादर नमस्कार करता हूँ; गुरून् —आध्यात्मिक गुरुओं को; ईश-भक्तान् —परमेश्वर के भक्तों को; ईशम् —भगवान् को; ईश-अवतारकान् —भगवान् के अवतारों को; तत् —परम भगवान् के; प्रकाशान् —प्राकट्यों को; च —तथा; तत् —परमेश्वर के; शक्ती: —शक्तियों की; कृष्ण-चैतन्य —श्रीकृष्ण चैतन्य; संज्ञकम् —नामक।*


### अनुवाद
मैं गुरुओं, भगवद्भक्तों, ईश्वर के अवतारों, उनके पूर्ण अंशों (प्रकाशों), उनकी शक्तियों तथा स्वयं आदि भगवान् श्रीकृष्ण चैतन्य को सादर नमस्कार करता हूँ।


### तात्पर्य
कृष्णदास कविराज गोस्वामी ने इस संस्कृत श्लोक की रचना अपने ग्रंथ का शुभारम्भ करने के लिए की है और अब वे इसकी विस्तृत व्याख्या करेंगे। वे परम सत्य के छ: सिद्धान्तों को सादर नमस्कार करते हैं। गुरून् बहुवचन में दिया गया है, क्योंकि प्रामाणिक शास्त्रों पर आधारित आध्यात्मिक शिक्षाएँ देने वाला कोई भी व्यक्ति गुरु के रूप में स्वीकार किया जाता है। यद्यपि अन्य लोग भी नौसिखियों को मार्ग दिखलाने में सहायता करते हैं, किन्तु वह गुरु, जो सर्वप्रथम महामन्त्र से दीक्षित करता है, वह दीक्षा-गुरु है और वे सन्त महात्मा जो कृष्णभावना में प्रगति करने के लिए उपदेश देते हैं, वे शिक्षा-गुरु कहलाते हैं। दीक्षा-गुरु तथा शिक्षा-गुरु समान होते हैं और कृष्ण के प्राकट्य होते हैं, भले ही उनकी क्रियाएँ भिन्न-भिन्न हों। इनका कार्य बद्धजीवों को भगवद्धाम वापस जाने में मार्गदर्शन करना है। इसीलिए कृष्णदास कविराज गोस्वामी ने नित्यानन्द प्रभु को तथा छ: गोस्वामियों को गुरु की कोटि में स्वीकार किया है।

ईशभक्तान् भगवद्भक्तों का सूचक है—यथा श्री श्रीवास तथा अन्य समस्त अनुयायी जो भगवान् की शक्तियाँ हैं और गुणात्मक दृष्टि से उनसे अभिन्न हैं। ईशावतारकान् अद्वैत प्रभु जैसे आचार्यों का सूचक है, जो ईश्वर के अवतार हैं। तत्-प्रकाशान् पूर्ण पुरुषोत्तम भगवान् के प्रत्यक्ष प्राकट्य नित्यानन्द प्रभु तथा दीक्षा-गुरु का सूचक है। तच्छक्ती: श्री चैतन्य महाप्रभु की आध्यात्मिक शक्तियों का सूचक है। गदाधर, दामोदर तथा जगदानन्द अन्तरंगा शक्ति से सम्बन्धित हैं।

ये छहों तत्त्व भिन्न भिन्न रूप में प्रकट होकर भी समान रूप से आराध्य हैं। कृष्णदास कविराज सर्वप्रथम इन्हीं को नमस्कार करते हैं, ताकि वे हमें चैतन्य महाप्रभु की पूजा करने की विधि की शिक्षा दें। भगवान् की बहिरंगा शक्ति, जो माया कहलाती है, कभी भी भगवान् के संग नहीं रह सकती, जिस प्रकार प्रकाश की उपस्थिति में अन्धकार नहीं रह सकता। फिर भी यह अन्धकार प्रकाश का कृत्रिम रूप से अस्थायी तौर पर ढक जाना ही है, अत: उसका प्रकाश से स्वतन्त्र कोई अस्तित्व नहीं है।


## Verse ad.1.35
मन्त्र-गुरु आर यत शिक्षा-गुरु-गण ।
ताँहार चरण आगे करिये वन्दन ॥३५॥
*मन्त्र-गुरु —दीक्षा गुरु; आर —और; यत —जितने भी हों; शिक्षा-गुरु-गण —शिक्षा-गुरु-गण; ताँहार —उन सबके; चरण —चरणकमलों को; आगे —पहले; करिये —मैं करता हूँ; वन्दन —सादर नमस्कार।*


### अनुवाद
मैं सर्वप्रथम अपने दीक्षा गुरु तथा अपने समस्त शिक्षा गुरुओं के चरणकमलों में सादर नमस्कार करता हूँ।


### तात्पर्य
श्रील जीव गोस्वामी ने अपने शोधग्रंथ भक्ति-सन्दर्भ (२०२)में बतलाया है कि शुद्ध वैष्णवों का लक्ष्य शुद्ध भक्तिमय सेवा है और मनुष्य को ऐसी सेवा अन्य भक्तों की संगति में करनी होती है। भगवान् कृष्ण के भक्तों की संगति से मनुष्य में कृष्णभावनामृत का उदय होता है और वह भगवान् की प्रेमाभक्ति की ओर उन्मुख होता है। भक्ति के क्रमिक बोध द्वारा परमेश्वर तक पहुँचने की यही विधि है। यदि कोई व्यक्ति अनन्य भक्ति की कामना करता है, तो उसके लिए कृष्ण के भक्तों की संगति करनी आवश्यक है, क्योंकि केवल ऐसी संगति द्वारा ही बद्धजीव में दिव्य प्रेम के प्रति रुचि उत्पन्न हो सकती है। इस तरह वह अपने विशिष्ट स्वरूप तथा अपने में नित्य निहित दिव्य रस में भगवान् के साथ अपने नित्य सम्बन्ध को फिर से जागृत कर सकता है।

यदि कोई व्यक्ति कृष्णभावनाभावित कार्यों द्वारा कृष्ण के प्रति प्रेम विकसित कर लेता है, तो वह परम सत्य को जान सकता है; किन्तु जो व्यक्ति मात्र तर्कों द्वारा ईश्वर को जानना चाहता है, वह कभी सफल नहीं होगा, न ही वह अनन्य भक्ति का आस्वादन ही कर पायेगा। इसका रहस्य यह है कि व्यक्ति को भगवद्-विज्ञान को भलीभाँति परिचित भक्तों से विनीत भाव से श्रवण करना होगा और गुरु के निर्देशन में सेवा-विधि प्रारम्भ करनी होगी। ऐसा भक्त जो भगवान् के नाम, रूप, गुण आदि के प्रति पहले से ही आकृष्ट है, उसे उसकी विशिष्ट भक्ति विधि की ओर निर्देशित कर दिया जा सकता है; उसे तर्क द्वारा भगवान् तक पहुँचने में अपना समय नष्ट करने की जरूरत नहीं है। दक्ष गुरु भलीभाँति जानता है कि वह अपने शिष्य की शक्ति को भगवान् की दिव्य प्रेममयी सेवा में किस प्रकार लगाये। इस तरह वह भक्त को उसकी विशेष प्रवृत्ति के अनुसार विशिष्ट भक्ति-कार्य में प्रवृत्त करता है। भक्त का एक ही दीक्षा-गुरु होना चाहिए, क्योंकि शास्त्रों में एक से अधिक गुरु को स्वीकार करना सदैव वर्जित है। किन्तु शिक्षा-गुरुओं को स्वीकार करने की संख्या में कोई प्रतिबन्ध नहीं है। सामान्यतया वह गुरु जो शिष्य को निरन्तर आध्यात्मिक विज्ञान की शिक्षा देता है, वही बाद में उसका दीक्षा-गुरु भी बन जाता है।

यह सदैव स्मरण में रखना चाहिए कि जो व्यक्ति गुरु ग्रहण करने तथा दीक्षित होने के लिए अनिच्छुक रहता है, वह भगवद्धाम वापस जाने के प्रयास में अवश्य ही निष्फल होगा। समुचित ढंग से दीक्षा न पाने वाला व्यक्ति भले ही अपने आपको महान् भक्त के रूप में प्रस्तुत करता फिरे, किन्तु वास्तव में उसे आध्यात्मिक साक्षात्कार के मार्ग में प्रगति करने में अनेक बाधाओं का सामना करना पड़ेगा, जिसके कारण उसे इस भौतिक अस्तित्व से छुटकारा नहीं मिल सकेगा। ऐसे असहाय व्यक्ति की तुलना पतवार-रहित जहाज से की जाती है, क्योंकि ऐसा जहाज कभी भी अपने गन्तव्य तक नहीं पहुँच पाता। अतएव यह आवश्यक है कि यदि कोई भगवत्-कृपा के लिए आकांक्षी है, तो उसे गुरु की शरण ग्रहण करनी चाहिए। गुरु की सेवा अनिवार्य है। यदि भक्त को अपने गुरु की प्रत्यक्ष सेवा करने का अवसर न मिल पाये, तो उसे चाहिए कि वह गुरु के उपदेशों का स्मरण करके उनकी सेवा करे। गुरु के उपदेशों तथा साक्षात् गुरु में कोई अन्तर नहीं है। अतएव उनकी अनुपस्थिति में उनके निर्देश-वचन ही शिष्य के लिए गर्व के विषय होने चाहिए। यदि कोई यह सोचता है कि उसे किसी से, यहाँ तक कि गुरु से भी परामर्श लेने की आवश्यकता नहीं है, तो वह तुरन्त ही भगवान् के चरणकमलों के प्रति अपराधी बन जाता है। ऐसा अपराधी कभी भी भगवान् के धाम को वापस नहीं जा सकता। यह आवश्यक है कि गम्भीर व्यक्ति शास्त्रीय आदेशों के अनुसार प्रामाणिक गुरु चुने। श्री जीव गोस्वामी का परामर्श है कि वंश-परम्परा या सामाजिक तथा धार्मिक प्रथा से चले आने वाले गुरु को स्वीकार नहीं करना चाहिए। आध्यात्मिक ज्ञान में वास्तविक प्रगति के लिए योग्य गुरु की खोज करनी चाहिए।


## Verse ad.1.36
श्री-रूप, सनातन, भट्ट-रघुनाथ ।
श्री-जीव, गोपाल-भट्ट, दास-रघुनाथ ॥३६॥
*श्री-रूप —श्रील रूप गोस्वामी; सनातन —सनातन गोस्वामी; भट्ट-रघुनाथ —रघुनाथ भट्ट गोस्वामी; श्री-जीव —श्रील जीव गोस्वामी; गोपाल-भट्ट —गोपाल भट्ट गोस्वामी; दास-रघुनाथ —श्रील रघुनाथ दास गोस्वामी।*


### अनुवाद
श्रील रूप गोस्वामी, श्री सनातन गोस्वामी, श्री भट्ट रघुनाथ, श्री जीव गोस्वामी, श्री गोपाल भट्ट गोस्वामी तथा श्रील रघुनाथ दास गोस्वामी मेरे शिक्षा-गुरु हैं।


## Verse ad.1.37
एइ छय गुरु——शिक्षा-गुरु ये आमार ।
ताँ’-सबार पाद-पद्मे कोटि नमस्कार ॥३७॥
*एइ —ये; छय —छ:; गुरु —गुरु; शिक्षा-गुरु —शिक्षा गुरु; ये —जो हैं; आमार —मेरे; ताँ’-सबार —इन सबके; पाद-पद्मे —चरणकमलों पर; कोटि —एक करोड़; नमस्कार —नमस्कार।*


### अनुवाद
ये छहों मेरे शिक्षा-गुरु हैं, अतएव उनके चरणकमलों में मेरा कोटि-कोटि नमस्कार है।


### तात्पर्य
छहों गोस्वामियों को अपने शिक्षा-गुरु स्वीकार करके लेखक विशेष रूप से यह स्पष्ट कर देते हैं कि यदि कोई उनगोस्वामियों के प्रति आज्ञाकारी नहीं है, तो उसे गौड़ीय वैष्णव नहीं मानना चाहिए।


## Verse ad.1.38
भगवानेर भक्त यत श्रीवास प्रधान ।
ताँ’-सभार पाद-पद्मे सहस्र प्रणाम ॥३८॥
*भगवानेर —भगवान् के; भक्त —भक्त; यत —जितने; श्रीवास प्रधान —जिनमें श्री श्रीवास प्रमुख हैं; ताँ’-सभार —उन सबके; पाद-पद्मे —चरणकमलों में; सहस्र —हजारों; प्रणाम —सादर प्रणाम।*


### अनुवाद
भगवान् के असंख्य भक्तों में श्रीवास ठाकुर अग्रणी हैं। मैं उनके चरणकमलों में हजारों बार सादर नमस्कार करता हूँ।


## Verse ad.1.39
अद्वैत आचार्य——प्रभुर अंश-अवतार ।
ताँर पाद-पद्मे कोटि प्रणति आमार ॥३९॥
*अद्वैत आचार्य —अद्वैताचार्य; प्रभुर —भगवान् के; अंश —अंश; अवतार —अवतार; ताँर —उनके; पाद-पद्मे —चरणकमलों में; कोटि —कोटि; प्रणति —सादर प्रणाम; आमार —मेरे।*


### अनुवाद
अद्वैत आचार्य भगवान् के अंशावतार हैं, अतएव मैं उनके चरणकमलों में करोड़ों बार नमस्कार करता हूँ।


## Verse ad.1.40
नित्यानन्द-राय——प्रभुर स्वरूप-प्रकाश ।
ताँर पाद-पद्म वन्दो याँर मुञि दास ॥४०॥
*नित्यानन्द-राय —भगवान् नित्यानन्द; प्रभुर —परम भगवान् के; स्व-रूप-प्रकाश —स्वरूप प्राकट्य; ताँर —उनके; पाद-पद्म —चरणकमलों में; वन्दो —मैं सादर प्रणाम करता हूँ; याँर —जिनका; मुञि —मैं हूँ; दास —दास।*


### अनुवाद
श्रील नित्यानन्द राम भगवान् के पूर्ण विस्तार हैं और मैंने उनसे दीक्षा प्राप्त की है। अतएव मैं उनके चरणकमलों में सादर नमस्कार करता हूँ।


## Verse ad.1.41
गदाधर-पण्डितादि——प्रभुर निज-शक्ति ।
ताँ’-सबार चरणे मोर सहस्र प्रणति ॥४१॥
*गदाधर-पण्डित-आदि —जिनके गदाधर पण्डित आदि प्रमुख हैं; प्रभुर —परम भगवान् के; निज-शक्ति —अन्तरंगा शक्तियाँ; ताँ’-सबार —उन सबके; चरणे —चरणकमलों में; मोर —मेरा; सहस्र —सहस्र; प्रणति —सादर प्रणाम।*


### अनुवाद
मैं भगवान् की अन्तरंगा शक्तियों को सादर नमस्कार करता हूँ, जिनमें श्री गदाधर प्रभु प्रमुख हैं।


## Verse ad.1.42
श्री-कृष्ण-चैतन्य प्रभु स्वयं-भगवान् ।
ताँहार पदारविन्दे अनन्त प्रणाम ॥४२॥
*श्री-कृष्ण-चैतन्य —श्रीकृष्ण चैतन्य महाप्रभु; प्रभु —परम भगवान्; स्वयम्-भगवान् —आदि भगवान्; ताँहार —उनके; पद-अरविन्दे —चरणकमलों में; अनन्त —अनन्त; प्रणाम —सादर प्रणाम।*


### अनुवाद
श्रीकृष्ण चैतन्य महाप्रभु साक्षात् भगवान् हैं, अतएव मैं उनके चरणकमलों में असंख्य बार दण्डवत् प्रणाम करता हूँ।


## Verse ad.1.43
सावरणे प्रभुरे करिया नमस्कार ।
एइ छय तेंहो यैछे——करिये विचार ॥४३॥
*स-आवरणे —पार्षदों सहित; प्रभुरे —भगवान् श्री चैतन्य महाप्रभु के; करिया —करके; नमस्कार —सादर नमस्कार; एइ —इन; छय —छ:; तेंहो —वे; यैछे —वे कैसे हैं; करिये —मैं करता हूँ; विचार —चर्चा, विचार।*


### अनुवाद
भगवान् (चैतन्य महाप्रभु) तथा उनके समस्त पार्षदों को नमस्कार करने के बाद अब मैं उन छह विविधताओं की एकता की व्याख्या करने का प्रयत्न करूँगा।


### तात्पर्य
पूर्ण पुरुषोत्तम भगवान् के अनेक अनन्य भक्त हैं और ये सभी भगवान् के चारों ओर रहने वाले पार्षद माने जाते हैं। कृष्ण की पूजा उनके भक्तों के साथ की जानी चाहिए। अतएव ये विविध सिद्धान्त वह सनातन सामग्री है, जिसके माध्यम से परम सत्य तक पहुँचा जा सकता है।


## Verse ad.1.44
यद्यपि आमार गुरु——चैतन्येर दास ।
तथापि जानिये आमि ताँहार प्रकाश ॥४४॥
*यद्यपि —यद्यपि; आमार —मेरे; गुरु —गुरु; चैतन्येर —चैतन्य महाप्रभु के; दास —दास; तथापि —तथापि; जानिये —जानता हूँ; आमि —मैं; ताँहार —भगवान् के; प्रकाश —प्रत्यक्ष प्राकट्य।*


### अनुवाद
यद्यपि मैं जानता हूँ कि मेरे गुरु श्री चैतन्य के दास हैं, तथापि मैं उन्हें भगवान् के स्वयं प्रकाश के रूप में जानता हूँ।


### तात्पर्य
हर जीव मूलत: पूर्ण पुरुषोत्तम भगवान् का दास है और गुरु भी उनका दास होता है। फिर भी गुरु भगवान् की प्रत्यक्ष अभिव्यक्ति होता है। इस दृढ़ विश्वास के सहारे शिष्य कृष्णभावनामृत में प्रगति कर सकता है। गुरु कृष्ण से अभिन्न है, क्योंकि वह कृष्ण का प्राकट्यहै।

नित्यानन्द प्रभु आदि गुरु हैं, जो कृष्ण के प्रथम प्रत्यक्ष प्रकाश या विस्तार रूपी साक्षात् बलराम हैं। वे भगवान् कृष्ण को उनकी लीलाओं में सहायता करते हैं और वे भगवान् के सेवक हैं।

हर जीव सनातन रूप से श्रीकृष्ण चैतन्य का दास है; अतएव गुरु भी चैतन्य महाप्रभु के दास के अतिरिक्त अन्य कुछ नहीं हो सकता। गुरु का सनातन कर्म यह है कि वह शिष्यों को सेवाभाव का प्रशिक्षण देकर भगवत्सेवा का विस्तार करे। गुरु कभी भी अपने आपको भगवान् के रूप में प्रस्तुत नहीं करता, वह तो भगवान् का प्रतिनिधि माना जाता है। प्रामाणिक शास्त्रों में व्यक्ति को भगवान् होने का दावा करना वर्जित है, किन्तु प्रामाणिक गुरु भगवान् का सर्वाधिक आज्ञाकारी एवं विश्वस्त दास होता है, अतएव उसका सम्मान कृष्ण के समान ही होना चाहिए।


## Verse ad.1.45
गुरु कृष्ण-रूप हन शास्त्रेर प्रमाणे ।
गुरु-रूपे कृष्ण कृपा करेन भक्त-गणे ॥४५॥
*गुरु —गुरु; कृष्ण-रूप —कृष्ण के समान; हन —है; शास्त्रेर —शास्त्र के; प्रमाणे —प्रमाण से; गुरु-रूपे —गुरु रूप में; कृष्ण —भगवान् श्रीकृष्ण; कृपा —कृपा; करेन —बांटते हैं; भक्त-गणे —अपने भक्तों में।*


### अनुवाद
समस्त प्रामाणिक शास्त्रों के सुविचारित मत के अनुसार गुरु कृष्ण से अभिन्न होता है। भगवान् कृष्ण गुरु के रूप में भक्तों का उद्धार करते हैं।


### तात्पर्य
शिष्य का गुरु से सम्बन्ध वैसा ही होता है, जैसाकि भगवान् के साथ उसका सम्बन्ध। गुरु अपने आपको सदैव भगवान् का सबसे विनीत दास कहकर प्रस्तुत करता है, किन्तु शिष्य को चाहिए कि वह उसको भगवान् के व्यक्त प्रतिनिधि के रूप में देखे।


## Verse ad.1.46
आचार्यं मां विजानीयान्नावमन्येत कर्हिचित् ।
न मर्त्य-बुद्ध्यासूयेत सर्व-देव-मयो गुरु: ॥४६॥
*आचार्यम् —आचार्य; माम् —मुझे; विजानीयात् —जानना चाहिए; न अवमन्येत —किसी को अनादर नहीं करना चाहिए; कर्हिचित् —कभी भी; न —कभी नहीं; मर्त्य-बुद्ध्या —उसे सामान्य जीव समझकर; असूयेत —किसी को ईर्ष्या करनी चाहिए; सर्व-देव —सभी देवताओं के; मय: —प्रतिनिधि; गुरु: —गुरु।*


### अनुवाद
‘‘आचार्य को मेरा ही स्वरूप समझना चाहिए और किसी भी तरह से उसका अपमान नहीं करना चाहिए। उसे सामान्य व्यक्ति मानकर उससे ईर्ष्या नहीं करनी चाहिए, क्योंकि वे समस्त देवताओं के प्रतिनिधि होते हैं।’’


### तात्पर्य
यह श्लोक श्रीमद्भागवत (११.१७.२७) से लिया गया है, जिसे भगवान् कृष्ण ने उद्धव द्वारा चारों वर्णाश्रमों के विषय में पूछे गये प्रश्न के उत्तर में कहा था। भगवान् विशेष रूप से यह शिक्षा दे रहे थे कि गुरु के संरक्षण में एक ब्रह्मचारी को किस प्रकार आचरण करना चाहिए। गुरु अपने शिष्यों द्वारा दी जाने वाली सुविधाओं का भोक्ता नहीं है। वह तो माता-पिता के तुल्य होता है। जिस प्रकार बच्चा माता-पिता की सावधानीपूर्वक की देखरेख के बिना बड़ा नहीं हो सकता, उसी तरह गुरु की देखरेख के बिना कोई दिव्य-सेवा के स्तर तक ऊपर नहीं उठ सकता।

गुरु आचार्य भी कहलाता है अर्थात् वह आध्यात्मिक विज्ञान का दिव्य प्राचार्य (प्रोफेसर) होता है। मनुसंहिता (२.१४०) में आचार्य के कर्तव्यों की व्याख्या हुई है, जिसमें बतलाया गया है कि प्रामाणिक गुरु शिष्यों का भार अपने ऊपर लेता है, गूढ़ से गूढ़ वैदिक ज्ञान की शिक्षा देता है और उनको दूसरा जन्म देता है। आध्यात्मिक विज्ञान के अध्ययन के लिए शिष्य को दीक्षा देना उपनीति कहलाता है, जिसका अर्थ है वह संस्कार जो शिष्य को गुरु के समीप लाता है। जो गुरु के समीप नहीं लाया जा सकता, उसको जनेऊ नहीं दिया जा सकता और इसीलिए वह शूद्र कहलाता है। ब्राह्मण, क्षत्रिय अथवा वैश्य के शरीर पर जनेऊ का होना गुरु द्वारा दी गई दीक्षा का सूचक है। यदि इसे मात्र उच्च कुल में जन्म होने के दम्भ का प्रदर्शन करने के लिए धारण किया जाता है, तो यह व्यर्थ है। गुरु का धर्म है कि वह शिष्य को जनेऊ-संस्कार के साथ दीक्षा दे। इस संस्कार अर्थात् शुद्धि-क्रिया के पश्चात् गुरु वास्तव में शिष्य को वेदों की शिक्षा देना प्रारम्भ करता है। जन्म से शूद्र को ऐसी दीक्षा देना वर्जित नहीं है, यदि गुरु इसकी अनुमति दे; क्योंकि वही शिष्य को ब्राह्मण का अधिकार दे सकता है, यदि वह उसे पूरी तरह योग्य समझे। वायु-पुराण में आचार्य की परिभाषा इस प्रकार दी गई है, ‘‘वह जो समस्त वैदिक साहित्य के सार को जाने, वेदों के अभिप्राय की व्याख्या करे, उनके विधि-विधानों का पालन करे और अपने शिष्यों को उसी तरह से कर्म करने की शिक्षा दे।’’

केवल असीम कृपावश ही भगवान् गुरु के रूप में प्रकट होते हैं। अतएव आचार्य के आचरण में भगवान् की दिव्य प्रेमाभक्ति के अतिरिक्त अन्य कामों का कोई स्थान नहीं हैं। वे परम सेवक-भगवान् होते हैं। ऐसे सुस्थिर भक्त की शरण ग्रहण करना श्रेयस्कर है, जो आश्रय-विग्रह , अर्थात् शरण लेने योग्य ईश्वर का प्राकट्य कहलाता है।

यदि कोई अपने आपको आचार्य के रूप में प्रस्तुत करता है, किन्तु उसमें भगवान् के लिए सेवा का भाव नहीं होता, तो उसे अपराधी समझना चाहिए। उसकी यह अपराधी प्रवृत्ति उसे आचार्य बनने के लिए अयोग्य बनाती है। प्रामाणिक गुरु सदैव पूर्ण पुरुषोत्तम भगवान् की अनन्य भक्ति में रत रहता है। इसी के बल पर वह भगवान् का प्रत्यक्ष प्राकट्य तथा श्री नित्यानन्द प्रभु के प्रामाणिक प्रतिनिधि के रूप में जाना जाता है। ऐसा गुरु आचार्यदेव कहलाता है। भौतिक लोग ईर्ष्यालु स्वभाव होने तथा इन्द्रियतृप्ति की प्रवृत्ति से असन्तुष्ट रहने के कारण प्रामाणिक आचार्य की आलोचना करते हैं। किन्तु वस्तुत: प्रामाणिक आचार्य भगवान् से अभिन्न होता है; अतएव ऐसे आचार्य से ईर्ष्या करने का अर्थ है, स्वयं भगवान् से ईर्ष्या करना। इससे दिव्य साक्षात्कार पर प्रतिकूल प्रभाव पड़ेगा।

जैसाकि पहले कहा जा चुका है, शिष्य को सदैव गुरु को श्रीकृष्ण का स्वरूप जानकर उसका सम्मान करना चाहिए। किन्तु साथ ही उसे सदा स्मरण रखना होगा कि गुरु को भगवान् की दिव्य लीलाओं की नकल करने का अधिकार प्राप्त नहीं है। छद्म गुरु अपने आपको सभी तरह से श्रीकृष्ण के समकक्ष दिखाकर अपने शिष्यों की भावनाओं का दुरुपयोग करते हैं। किन्तु ऐसे निर्विशेषवादी अपने शिष्यों को केवल पथभ्रष्ट ही कर सकते हैं, क्योंकि उनका चरम उद्देश्य तो भगवान् में लीन होना होता है। यह भक्ति सम्प्रदाय के सिद्धान्तों के विरुद्ध है।

वास्तविक वैदिक दर्शन तो अचिन्त्य-भेदाभेद-तत्त्व है, जो यह स्थापित करता है कि हर वस्तु भगवान् से एक होकर भी भिन्न होती है। श्रील रघुनाथ दास गोस्वामी पुष्टि करते हैं कि प्रामाणिक गुरु का वास्तविक पद यही है। उनके अनुसार गुरु को मुकुन्द (श्रीकृष्ण) के साथ उसके घनिष्ठ सम्बन्ध के सन्दर्भ में देखना चाहिए। श्रील जीव गोस्वामी ने अपने भक्ति-सन्दर्भ (२१३)में स्पष्ट बतलाया है कि एक शुद्ध भक्त का गुरु तथा शिवजी को भगवान् जैसा ही मानना यह सूचित करता है कि वे भगवान् को अत्यन्त प्रिय हैं। किन्तु इसका यह अर्थ नहीं कि वे सभी दृष्टि से भगवान् के तुल्य हैं। श्रील रघुनाथ गोस्वामी तथा श्रील जीव गोस्वामी के पदचिह्नों पर चलते हुए श्रील विश्वनाथ चक्रवर्ती ठाकुर जैसे बाद के आचार्यों ने इसी सत्य की पुष्टि की है। श्रील विश्वनाथ चक्रवर्ती ठाकुर ने गुरु-अष्टकम् में इसकी पुष्टि की है कि सारे प्रामाणिक शास्त्र गुरु को भगवान् से अभिन्न होने के रूप में स्वीकार करते हैं, क्योंकि वे भगवान् के अत्यन्त प्रिय तथा विश्वासपात्र दास होते हैं। इसीलिए गौड़ीय वैष्णव श्रील गुरुदेव की पूजा भगवान् के दास के रूप में करते हैं। भक्ति सम्बन्धी सारे प्राचीन साहित्य में तथा श्रील नरोत्तम दास ठाकुर, श्रील भक्तिविनोद ठाकुर एवं अन्य अनन्य वैष्णवों के वर्तमान भजनों में गुरु को या तो श्रीमती राधारानी के विश्वासपात्र संगियों में से एक के रूप में या श्रील नित्यानन्द प्रभु के प्रकट प्रतिनिधि के रूप में माना गया है।


## Verse ad.1.47
शिक्षा-गुरुके त’ जानि कृष्णेर स्वरूप ।
अन्तर्यामी, भक्त-श्रेष्ठ,——एइ दुइ रूप ॥४७॥
*शिक्षा-गुरुके —शिक्षा गुरु जो उपदेश देता है; त’ —निश्चित रूप से; जानि —मैं जानता हूँ; कृष्णेर —कृष्ण के; स्व-रूप —प्रत्यक्ष प्रतिनिधि; अन्तर्यामी —अन्तर्यामी परमात्मा; भक्त-श्रेष्ठ —भक्त श्रेष्ठ; एइ —ये; दुइ —दो; रूप —रूप।*


### अनुवाद
मनुष्य को शिक्षा-गुरु को कृष्ण का स्वरूप समझना चाहिए। भगवान् कृष्ण स्वयं को परमात्मा रूप में तथा भगवान् के सर्वश्रेष्ठ भक्त के रूप में प्रकट करते हैं।


### तात्पर्य
श्रील कृष्णदास कविराज गोस्वामी कहते हैं कि शिक्षा-गुरु श्रीकृष्ण का प्रामाणिक प्रतिनिधि होता है। श्रीकृष्ण स्वयं हम सबको भीतर एवं बाहर से गुरु-रूप में शिक्षा देते रहते हैं। भीतर से वे हमारे नित्य संगी परमात्मा के रूप में शिक्षा देते हैं और बाहर से वे गुरु की भाँति भगवद्गीता की शिक्षा देते हैं। शिक्षा-गुरु दो प्रकार के होते हैं। एक वह जो मुक्तावस्था में भक्ति के ध्यान में पूर्णतया निमग्न रहता है और दूसरा वह जो समुचित शिक्षाओं द्वारा शिष्य की आध्यात्मिक चेतना को जाग्रत करता है। इस प्रकार भक्ति-विज्ञान के उपदेशों को वस्तुपरक तथा आत्मपरक रूप में विभाजित किया जाता है। कृष्ण से मिलाने के लिए अधिकृत होने के कारण आचार्य वास्तव में शिष्य के आध्यात्मिक ज्ञान को समृद्ध बनाता है और इस प्रकार उसे भक्ति-कार्यों के प्रति जाग्रत करता है।

जब कोई व्यक्ति स्वरूपसिद्ध गुरु से ज्ञान प्राप्त करके भगवान् विष्णु की सेवा में अपने आपको लगाता है, तब अभिधेय भक्ति का शुभारम्भ होता है। भक्ति की ये क्रियाएँ अभिधेय अर्थात् कर्तव्य कहलाती हैं। हमारे एकमात्र आश्रय परमेश्वर ही हैं और जो व्यक्ति यह शिक्षा देता है कि कृष्ण तक किस प्रकार पहुँचा जाये, वह भगवान् का कार्यकारी रूप होता है। आश्रयदाता (शरणदाता) भगवान् तथा दीक्षा-गुरुओं और शिक्षा-गुरुओं में कोई भेद नहीं होता। यदि कोई मूर्खतावश इनमें अन्तर करता है, तो वह भक्ति साधना में अपराध करता है।

श्रील सनातन गोस्वामी आदर्श गुरु हैं, क्योंकि वे व्यक्ति को मदनमोहन के चरणकमलों की शरण प्रदान करते हैं। भले ही कोई पूर्ण पुरुषोत्तम भगवान् से अपना सम्बन्ध भूल जाने के कारण वृन्दावन क्षेत्र की यात्रा न कर सके, किन्तु सनातन गोस्वामी की कृपा से उसे वृन्दावन में रहकर समस्त आध्यात्मिक लाभ प्राप्त करने का अच्छा अवसर मिल सकता है। श्री गोविन्दजी अर्जुन को भगवद्गीता की शिक्षा देकर शिक्षा-गुरु जैसा कार्य करते हैं। वे आदि उपदेशक हैं, क्योंकि वे हमें उपदेश देते हैं और अपनी सेवा करने का अवसर प्रदान करते हैं। दीक्षा-गुरु श्रील मदनमोहन विग्रह का साकार स्वरूप होता है, जबकि शिक्षा-गुरु श्रील गोविन्ददेव विग्रह का साकार प्रतिनिधि होता है। इन दोनों अर्चाविग्रहों की पूजा वृन्दावन में की जाती है। श्रील गोपीनाथ आध्यात्मिक साक्षात्कार के लिए चरम आकर्षण हैं।


## Verse ad.1.48
नैवोपयन्त्यपचितिं कवयस्तवेश
ब्रह्मायुषापि कृतमृद्ध-मुद: स्मरन्त: ।
यऽन्तर्बहिस्तनु-भृतामशुभं विधुन्वन्न्
आचार्य-चैत्त्य-वपुषा स्व-गतिं व्यनक्ति ॥४८॥
*न एव —बिल्कुल नहीं; उपयन्ति —अभिव्यक्त करने में सक्षम; अपचितिम् —अपना आभार; कवय: —विद्वान भक्तगण; तव —आपका; ईश —हे भगवान्; ब्रह्म-आयुषा —ब्रह्माजी की आयु की अवधि में; अपि —के बावजूद; कृतम् —महान् कार्य; ऋद्ध —बढ़े हुए; मुद: —प्रसन्नता, हर्ष; स्मरन्त: —याद करते हुए; य: —जो; अन्त: —अन्दर; बहि: —बाहर; तनु-भृताम् —देहधारी; अशुभम् —अशुभ; विधुन्वन् —बिखेरते हुए; आचार्य —गुरु; चैत्त्य —परमात्मा के; वपुषा —रूपों से; स्व —अपने; गतिम् —पथ; व्यनक्ति —दिखाते हो।*


### अनुवाद
‘‘हे प्रभु! दिव्य कविगण एवं आध्यात्मिक विज्ञान में दक्ष व्यक्ति, ब्रह्मा के समान दीर्घायु प्राप्त करके भी आपके प्रति अपनी कृतज्ञता को पूरी तरह व्यक्त नहीं कर सके, क्योंकि आप दो रूपों में, बाहर से आचार्य के रूप में और भीतर से परमात्मा के रूप में, देहधारी जीव को अपने पास आने का निर्देश देकर मुक्ति प्रदान करने के लिए प्रकट होते हैं।’’


### तात्पर्य
यह श्रीमद्भागवत (११.२९.६) का श्लोक है, जो श्री उद्धव द्वारा श्रीकृष्ण से योग विषयक सारे उपदेश सुनने के बाद कहा गया था।


## Verse ad.1.49
तेषां सतत-युक्तानां भजतां प्रीति-पूर्वकम् ।
ददामि बुद्धि-यगं तं येन मामुपयान्ति ते ॥४९॥
*तेषाम् —उनको; सतत-युक्तानाम् —सदैव लीन रहने वाले; भजताम् —भक्तिमय सेवा में लगे; प्रीति-पूर्वकम् —प्रीतिपूर्वक; ददामि —मैं देता हूँ; बुद्धि-योगम् —वास्तविक बुद्धिमत्ता; तम् —वह; येन —जिससे; माम् —मुझे; उपयान्ति —पास आते हैं; ते —वे।*


### अनुवाद
‘‘जो लोग निरन्तर मेरी भक्ति में संलग्न रहते हुए प्रेमपूर्वक मेरी सेवा करते हैं, उन्हें मैं ऐसा ज्ञान प्रदान करता हूँ जिससे वे मेरे पास आ सकें।’’


### तात्पर्य
भगवद्गीता (१०.१०) का यह श्लोक स्पष्ट रूप से बतलाता है कि गोविन्ददेव किस प्रकार अपने प्रामाणिक भक्त को शिक्षा देते हैं। भगवान् यह घोषित करते हैं कि जो उनकी दिव्य प्रेममयी सेवा में निरन्तर लगे रहते हैं, उन्हें वे आस्तिक ज्ञान का प्रकाश देकर अपने प्रति अनुरक्ति प्रदान करते हैं। दिव्य चेतना की इस जागृति से भक्त मुग्ध हो जाता है और इस तरह वह अपने नित्य दिव्य रस का आस्वादन करता है। ऐसी जागृति केवल उन्हें प्रदान की जाती है, जो भक्ति द्वारा भगवान् की दिव्य प्रकृति के बारे में आश्वस्त रहते हैं। वे जानते हैं कि परम सत्य, जो कि पूर्ण आध्यात्मिक एवं सर्वशक्तिमान पुरुष हैं, अद्वितीय हैं और उनकी इन्द्रियाँ पूर्णतया दिव्य हैं, वे समस्त सृष्टि के उद्गम हैं। ऐसे शुद्ध भक्त सदैव कृष्ण के ज्ञान में तथा कृष्णभावना में निमग्न रहकर विचारों एवं अनुभूतियों का आदान-प्रदान उसी तरह करते हैं, जिस तरह बड़े-बड़े विज्ञानी वैज्ञानिक परिषदों में अपनी खोज के परिणामों एवं अपने दृष्टिकोणों पर विचार-विमर्श करते हैं। कृष्ण के विषय में इस प्रकार के विचार-विनिमयों से भगवान् को प्रसन्नता होती है; अतएव वे ऐसे भक्तों को समस्त ज्ञान प्रदान करने का अनुग्रह करते हैं।


## Verse ad.1.50
यथा ब्रह्मणे भगवान्स्वयमुपदिश्यानुभावितवान् ॥५०॥
*यथा —जिस प्रकार; ब्रह्मणे —ब्रह्माजी को; भगवान् —भगवान्; स्वयम् —स्वयं; उपदिश्य —उपदेश देकर; अनुभावितवान् —अनुभव कराया।*


### अनुवाद
पूर्ण पुरुषोत्तम भगवान् ने ब्रह्मा को शिक्षा दी और उन्हें स्वरूपसिद्ध बनाया।


### तात्पर्य
यह अंग्रेजी कहावत कि भगवान् उनकी सहायता करते हैं, जो अपनी सहायता स्वयं करते हैं, दिव्य क्षेत्र में भी लागू होती है। प्रामाणिक शास्त्रों में ऐसे अनेक उदाहरण भरे पड़े हैं, जिनमें भगवान् भीतर से गुरु के रूप में कार्य करते हैं। उन्होंने ही इस विराट् सृष्टि के प्रथम जीव ब्रह्मा को गुरु के रूप में शिक्षा दी थी। जब ब्रह्माजी सबसे पहले उत्पन्न हुए, तो वे विराट् सृष्टि का निर्माण करने में अपनी सृजनात्मक शक्ति का उपयोग नहीं कर सके। प्रारम्भ में केवल ध्वनि थी, जिससे तप शब्द गूँज रहा था, जो सूचित करता है कि आध्यात्मिक साक्षात्कार के लिए कठिनाइयों को स्वीकार करना होगा। आध्यात्मिक साक्षात्कार के लिए मनुष्य को सारे इन्द्रिय भोगों से विरत होकर सभी प्रकार के कष्टों को अपनी इच्छा से स्वीकार करना चाहिए। यही तपस्या कहलाती है। इन्द्रियों का भोक्ता कभी भी ईश्वर, ईश्वरत्व या आस्तिक विज्ञान की अनुभूति प्राप्त नहीं कर सकता। इस तरह जब ब्रह्माजी श्रीकृष्ण के द्वारा तप शब्द-ध्वनि से दीक्षित कर दिये गये, तो वे तप में लग गये और विष्णु की कृपा से आध्यात्मिक साक्षात्कार के द्वारा दिव्य जगत्, श्री वैकुण्ठ का दर्शन करने में समर्थ हो सके। आधुनिक विज्ञान रेडियो, टेलीविजन तथा कम्प्यूटर जैसी भौतिक खोजों के बल पर सम्पर्क स्थापित कर सकता है, किन्तु मनुष्यों के मूल पिता ब्रह्मा ने तपस्या द्वारा जिस विज्ञान का आवाहन किया, वह इससे भी अधिक सूक्ष्म था। समय आने पर भौतिक विज्ञानी यह भी जान सकेंगे कि हम वैकुण्ठ-लोक के साथ किस प्रकार सम्पर्क स्थापित करते हैं। ब्रह्माजी ने भगवान् की शक्तियों के विषय में जिज्ञासा की, तो भगवान् ने इनका उत्तर निम्नलिखित छह कथनों के रूप में दिया। ये उपदेश, जिन्हें श्रीमद्भागवत (२.९.३१-३६) से उद्धृत किया जा रहा है, उन्हें भगवान् द्वारा परम गुरु के रूप में दिये गये थे।


## Verse ad.1.51
ज्ञानं परम-गुह्यं मे यद्विज्ञान-समन्वितम् ।
स-रहस्यं तदङ्गं च गृहाण गदितं मया ॥५१॥
*ज्ञानम् —ज्ञान; परम —परम; गुह्यम् —गुप्त; मे —मेरे बारे में; यत् —जो; विज्ञान —अनुभूति; समन्वितम् —से पूर्णतया युक्त; स-रहस्यम् —रहस्य सहित; तत् —उसका; अङ्गम् —पूरक भाग; च —और; गृहाण —लेने का प्रयास करना; गदितम् —वर्णित; मया —मेरे द्वारा।*


### अनुवाद
‘‘मैं जो तुमसे कहूँगा उसे ध्यानपूर्वक सुनो, क्योंकि मेरे विषय में जो दिव्य ज्ञान है, वह न केवल वैज्ञानिक है, अपितु रहस्यों से पूर्ण भी है।


### तात्पर्य
श्रीकृष्ण का दिव्य ज्ञान ब्रह्म के निर्विशेष ज्ञान से अधिक गहन है, क्योंकि इसमें न केवल उनके रूप एवं व्यक्तित्व का, अपितु उनसे सम्बन्धित हर वस्तु का भी ज्ञान निहित रहता है। ऐसी कोई वस्तु नहीं है, जो कृष्ण से सम्बन्धित न हो। भाव यह है कि श्रीकृष्ण के अतिरिक्त अन्य कुछ भी नहीं है किन्तु साथ ही उनके आदि व्यक्तित्व को छोड़कर अन्य कुछ भी श्रीकृष्ण नहीं है। यह ज्ञान पूर्ण दिव्य विज्ञान है और विष्णु ब्रह्माजी को इसी विज्ञान का पूर्ण ज्ञान देना चाह रहे थे। इस ज्ञान के रहस्य की चरम परिणति भगवान् के प्रति व्यक्तिगत अनुरक्ति है, जिसके फलस्वरूप प्रत्येक ‘कृष्ण-विहीन’ वस्तु से विरक्ति हो जाती है। इस अवस्था तक पहुँचने के नौ वैकल्पिक दिव्य साधन हैं—श्रवण, कीर्तन, स्मरण, पाद-सेवन, पूजा, प्रार्थना, दास्यभाव में सेवा, भगवान् के साथ बन्धुत्व तथा आत्म-समर्पण। ये उसी भक्ति के विभिन्न अंग हैं, जो दिव्य रहस्य से परिपूर्ण है। भगवान् ने ब्रह्मा से कहा कि चूँकि वे उनसे प्रसन्न हैं, अत: वे अपनी कृपा से इस रहस्य को प्रकट कर रहे हैं।


## Verse ad.1.52
यावानहं यथा-भावो यद्रूप-गुण-कर्मक: ।
तथैव तत्त्व-विज्ञानमस्तु ते मदनुग्रहात् ॥५२॥
*यावान् —जैसा मैं अपने शाश्वत रूप में हूँ; अहम् —मैं; यथा —जैसे भी; भाव: —दिव्य अस्तित्व; यत् —जो कुछ; रूप —विभिन्न रूप-रंग; गुण —गुण; कर्मक: —लीला; तथा एव —वैसे ही; तत्त्व-विज्ञानम् —यथार्थ अनुभूति; अस्तु —हो; ते —तुम्हारी; मत् —मेरी; अनुग्रहात् —अहैतुकी कृपा से।*


### अनुवाद
‘‘मेरी अहैतुकी कृपा से तुम्हें मेरे व्यक्तित्व, स्वरूप, गुण तथा लीला सम्बन्धी सत्य के बारे में सारा ज्ञान प्राप्त हो जाये।


### तात्पर्य
भगवान् के दिव्य साकार रूप रहस्यमय हैं और इन रूपों के लक्षण भी रहस्यमय हैं, जो संसारी तत्त्वों से बनी किसी भी वस्तु से सर्वथा भिन्न हैं। भगवान् के अनन्त रूप, जैसे श्री श्यामसुन्दर, श्री नारायण, श्री राम तथा गौरसुन्दर; इन रूपों के रंग (यथा श्वेत, लाल, पीला, बादलों जैसा श्याम आदि); उनके गुण, यथा शुद्ध भक्तों के लिए साकार रूप तथा शुष्क चिन्तकों के लिए निर्विशेष ब्रह्म पहलू; उनकी असामान्य लीलाएँ यथा गोवर्धन पर्वत उठाना, द्वारका में १६ हजार से अधिक रानियों से विवाह करना तथा व्रजबालाओं के साथ रास में प्रवेश करना, रास के समय जितनी गोपियाँ थीं उतने रूपों में विस्तार करना—ये तथा अन्य असंख्य असामान्य कार्य तथा गुण, सारे के सारे रहस्यमय हैं। इसका एक पक्ष भगवद्गीता के वैज्ञानिक ज्ञान में प्रस्तुत हुआ है, जिसका अध्ययन तथा सम्मान सभी श्रेणी के पंडितों द्वारा विश्वभर में किया जाता है और जिसकी उतनी ही टीकाएँ हैं, जितने अनुभववादी दार्शनिक हैं। इन रहस्यों के सत्य का उद्घाटन अवरोह विधि से ब्रह्मा के समक्ष किया गया। इसमें आरोह विधि कारगर नहीं होती। भगवान् की यह कृपा ब्रह्मा जैसे भक्त पर होती है, फिर प्रामाणिक गुरु-शिष्य परम्परा से ब्रह्मा से नारद तक, फिर नारद से व्यास और व्यासदेव से शुकदेव आदि तक पहुँचती है। हम अपने भौतिक प्रयासों से भगवान् के रहस्यों को नहीं खोज सकते। ये रहस्य भगवान् की कृपा से योग्य भक्तों को ही प्रकट होते हैं। ये रहस्य विभिन्न श्रेणी के भक्तों को उनकी सेवा-प्रवृत्ति के क्रमिक विकास के अनुपात में प्रकट होते हैं। दूसरे शब्दों में, वे निर्विशेषवादी जो अपने तुच्छ ज्ञान तथा रुग्ण चिन्तन के बल पर आश्रित रहते हैं और ऊपर बतायी गई श्रवण, कीर्तन तथा अन्य प्रकार की सेवा नहीं करते, वे अध्यात्म के उस रहस्यमय क्षेत्र में प्रवेश नहीं कर पाते, जहाँ परम सत्य एक दिव्य पुरुष हैं, जो भौतिक तत्त्वों के समस्त कल्मषों से मुक्त हैं। भगवान् का रहस्य जान लेने पर वह निर्विशेष पहलू नष्ट हो जाता है, जिसकी अनुभूति सामान्य अध्यात्मवादियों को होती है, जो केवल भौतिक स्तर पर रहकर आध्यात्मिक क्षेत्र में प्रवेश पाने के लिए प्रयत्नशील रहते हैं।


## Verse ad.1.53
अहमेवासमेवाग्रे नान्यद् यत्सदसत्परम् ।
पश्चादहं यदेतच्च यऽवशिष्येत सोऽस्म्यहम् ॥५३॥
*अहम् —मैं भगवान्; एव —निश्चय ही; आसम् —अस्तित्व में था; एव —केवल; अग्रे —सृष्टि के पूर्व; न —कभी नहीं; अन्यत् —अन्य कोई वस्तु; यत् —जो; सत् —प्रभाव, परिणाम; असत् —कारण; परम् —परम; पश्चात् —अन्त में; अहम् —मैं, भगवान्; यत् —जो; एतत् —यह सृष्टि; च —भी; य: —जो; अवशिष्येत —रहती है; स: —वह; अस्मि —हूँ; अहम् —मैं भगवान्।*


### अनुवाद
‘‘सृष्टि के पूर्व केवल मैं ही विद्यमान रहता हूँ और किसी भी स्थूल, सूक्ष्म या प्रारम्भिक घटना का अस्तित्व नहीं होता। सृष्टि के बाद मैं ही हर वस्तु में विद्यमान रहता हूँ और प्रलय के बाद मैं ही शाश्वत रूप से विद्यमान रहता हूँ।


### तात्पर्य
अहम् का अर्थ है ‘‘मैं’’; अतएव वह वक्ता जो अहम् अर्थात् मैं कह रहा है, उसका व्यक्तित्व अवश्य होना चाहिए। मायावादी दार्शनिक इस अहम् शब्द से निर्विशेष ब्रह्म का अर्थ लगाते हैं। इन मायावादियों को अपने व्याकरण के ज्ञान पर बहुत गर्व होता है; किन्तु जिस किसी भी व्यक्ति को व्याकरण का वास्तविक ज्ञान है, वह समझ सकता है कि अहम् का अर्थ ‘‘मैं’’ होता है और ‘‘मैं’’ से व्यक्ति सूचित होता है। अतएव ब्रह्माजी से अपने दिव्य रूप का वर्णन करते हुए अहम् शब्द का प्रयोग करते हैं। अहम् का विशिष्ट अर्थ होता है। यह ऐसा अस्पष्ट शब्द नहीं है, जिसकी मनमानी व्याख्या की जा सके। जब भगवान् कृष्ण अहम् शब्द का उच्चारण करते हैं, तो यह पूर्ण पुरुषोत्तम भगवान् के अतिरिक्त अन्य किसी का सूचक नहीं हो सकता।

सृष्टि के पूर्व तथा इसके प्रलय के बाद केवल भगवान् तथा उनके पार्षद ही विद्यमान रहते हैं; भौतिक तत्त्वों का अस्तित्व नहीं रहता। इसकी पुष्टि वैदिक साहित्य में हुई है। वासुदेवो वा इदमग्र आसीन्न ब्रह्मा न च शङ्कर: —सृष्टि के पूर्व न तो ब्रह्मा का अस्तित्व था न शिव का। केवल विष्णु विद्यमान थे। विष्णु अपने धाम वैकुण्ठ में रहते हैं। आध्यात्मिक आकाश में असंख्य वैकुण्ठ ग्रह हैं और विष्णु अपने पार्षदों एवं साज-सामग्री के साथ उनमें से प्रत्येक में निवास करते हैं। भगवद्गीता में भी इसकी पुष्टि हुई है कि यद्यपि समय-समय पर सृष्टि का नाश होता है, किन्तु एक ऐसा भी धाम है, जिसका कभी नाश नहीं होता। ‘‘सृष्टि’’ शब्द तो भौतिक सृजन का सूचक है, क्योंकि आध्यात्मिक जगत् में न तो सृजन है न प्रलय, क्योंकि वहाँ तो हर वस्तु शाश्वत है।

भगवान् यहाँ इंगित करते हैं कि भौतिक सृष्टि के पूर्व वे अपने समस्त दिव्य ऐश्वर्यों—यथा शक्ति, सम्पत्ति, सौन्दर्य, ज्ञान, यश तथा वैराग्य के साथ पूर्ण रूप से विद्यमान थे। यदि कोई राजा के विषय में सोचता है, तो स्वाभाविक है कि वह उसके सचिवों, मन्त्रियों, सेनापतियों, महलों इत्यादि के विषय में भी सोचता है। जब एक राजा के पास इतना ऐश्वर्य होता है, तो फिर पूर्ण पुरुषोत्तम भगवान् के ऐश्वर्य के विषय में व्यक्ति केवल कल्पना करने की चेष्टा ही कर सकता है। अतएव जब भगवान् अहम् कहते हैं, तो इसका अर्थ यही होता है कि वे अपनी पूर्ण शक्ति के साथ विद्यमान हैं, जिसमें सारे ऐश्वर्य निहित होते हैं।

यत् शब्द ब्रह्म अर्थात् भगवान् के निर्विशेष तेज को बतलाता है। ब्रह्म-संहिता (५.४०) में कहा गया है— तद्ब्रह्म निष्कलम् अनन्तम् अशेष-भूतम् — ब्रह्मतेज असीम रूप से विस्तारित होने वाला है। जिस प्रकार सूर्य एक स्थिर ग्रह है और सूर्य-प्रकाश अपने स्रोत से असीम रूप से विस्तारित होता है, उसी प्रकार परम सत्य पूर्ण पुरुषोत्तम भगवान् हैं और उनकी शक्ति का तेज अर्थात् ब्रह्म का तेज असीम रूप से विस्तारित होता है। इसी ब्रह्मशक्ति से सृष्टि प्रकट होती है, जिस प्रकार धूप से बादल प्रकट होते हैं। बादल से वर्षा होती है।’ वर्षा से वनस्पति होती है और वनस्पति से फूल-फल होते हैं, जो अन्य अनेक जीवधारियों के लिए जीवनाधार होते हैं। इसी प्रकार भगवान् के शरीर की तेजोमय कान्ति अनन्त ब्रह्माण्डों की सृष्टि का कारण है। यह ब्रह्मतेज निर्विशेष होता है, किन्तु इस शक्ति के कारण पूर्ण पुरुषोत्तम भगवान् ही हैं। उनके धाम वैकुण्ठ में यह ब्रह्मज्योति उनसे ही निकलती है। वे कभी भी निराकार नहीं होते। चूँकि निर्विशेषवादी ब्रह्मशक्ति के उद्गम को नहीं समझ पाते, इसीलिए वे भ्रमवश निर्विशेष ब्रह्म को ही चरम लक्ष्य मान बैठते हैं। किन्तु जैसाकि उपनिषदों में कहा गया है, भगवान् के मुख को देखने के लिए मनुष्य को निर्विशेष तेज का भेदन करना होता है। यदि कोई सूर्य-प्रकाश के उद्गम तक पहुँचना चाहे, तो उसे सूर्य तक पहुँचने के लिए सूर्य-प्रकाश से होकर यात्रा करनी होगी और तब वहाँ के अधिष्ठाता देव से मिला जा सकता है। परम सत्य तो परम पुरुष, भगवान् हैं, जैसाकि श्रीमद्भागवत में बतलाया गया है।

सत् का अर्थ है ‘‘कार्य,’’ असत् का अर्थ है ‘‘कारण’’ तथा ‘‘परम’’ का अर्थ है, परम सत्य जो कार्य-कारण से परे है। सृष्टि का कारण महत् तत्त्व कहलाता है, जिसका अर्थ है समग्र भौतिक शक्ति और इसका प्रभाव सृष्टि स्वयं है। किन्तु प्रारम्भ में न तो कारण था, न कार्य; वे पूर्ण पुरुषोत्तम भगवान् से उसी प्रकार प्रकट हुए, जिस प्रकार काल-शक्ति का निर्गमन होता है। इसका वर्णन वेदान्त-सूत्र में हुआ है ( जन्माद्यस्य यत: )। महत् तत्त्व का उद्गम भगवान् से ही है। इसकी पुष्टि पूरे श्रीमद्भागवत तथा भगवद्गीता में हुई है। भगवद्गीता (१०.८) में भगवान् कहते हैं— अहं सर्वस्य प्रभव: —‘‘मैं समस्त सृष्टियों का मूल स्रोत हूँ।’’ भौतिक ब्रह्माण्ड नश्वर होने के कारण कभी व्यक्त रहता है, तो कभी अव्यक्त, किन्तु इसकी शक्ति भगवान् से ही उद्भूत होती है। सृष्टि के पूर्व न तो कार्य था, न कारण, किन्तु पूर्ण पुरुषोत्तम भगवान् अपने पूर्ण ऐश्वर्य तथा शक्ति सहित विद्यमान थे।

पश्चादहम् शब्द यह सूचित करता है कि भगवान् प्रकट सृष्टि के विलय के बाद भी विद्यमान रहते हैं। भौतिक जगत् के नष्ट होने के बाद भी भगवान् वैकुण्ठ में व्यक्तिगत रूप से रहते हैं। सृष्टि के समय भी वे यथारूप वैकुण्ठ में रहते हैं और साथ ही भौतिक ब्रह्माण्डों के भीतर परमात्मा रूप में भी रहते हैं। इसकी पुष्टि ब्रह्म-संहिता (५.३७) से होती है। गोलोक एव निवसति —यद्यपि वे वैकुण्ठ में गोलोक वृन्दावन में सतत तथा पूर्णरूपेण उपस्थित रहते हैं, तो भी वे सर्वव्यापी हैं ( अखिलात्म-भूत: )। भगवान् का यह सर्वव्यापक रूप परमात्मा कहलाता है। भगवद्गीता में कहा गया है— अहं कृत्स्नस्य जगत: प्रभव: —प्रकट विश्व भगवान् की शक्ति का प्रदर्शन है। सारे भौतिक तत्त्व (पृथ्वी, जल, अग्नि, वायु, आकाश, मन, बुद्धि तथा अहंकार) भगवान् की अपरा (कनिष्ठ) शक्ति का प्रदर्शन है और सारे जीव उनकी परा (श्रेष्ठ) शक्ति हैं। चूँकि भगवान् की शक्ति उनसे भिन्न नहीं है, अतएव हर वस्तु जिसका अस्तित्व है, वास्तव में कृष्ण का निर्विशेष पहलू है। सूर्य का प्रकाश, धूप तथा ऊष्मा सूर्य से भिन्न नहीं हैं, किन्तु साथ ही साथ वे सूर्य की शक्तियाँ हैं। इसी प्रकार महत् तत्त्व तथा सारे जीव भगवान् की शक्तियाँ हैं और वे एकसाथ भगवान् से अभिन्न हैं तथा उनसे भिन्न भी हैं। इसीलिए भगवान् कहते हैं, ‘‘मैं ही सब कुछ हूँ,’’ क्योंकि प्रत्येक वस्तु उनकी शक्ति है, अतएव वह उनसे अभिन्न है।

योऽवशिष्येत सोऽस्म्यहम् सूचित करता है कि सृष्टि के नष्ट होने के बाद भगवान् ही शेष रह जाते हैं। आध्यात्मिक जगत् का लोप कभी नहीं होता। यह भगवान् की अन्तरंगा शक्ति के अन्तर्गत आता है, अतएव इसका अस्तित्व शाश्वत है। जब बाह्य जगत् समाप्त हो जाता है, तब गोलोक तथा उसके अतिरिक्त वैकुण्ठ जगत् में आध्यात्मिक कार्यकलाप, भौतिक काल से निर्बाध होकर चलते रहते हैं, क्योंकि आध्यात्मिक जगत् में भौतिक काल का कोई अस्तित्व नहीं होता। इसीलिए भगवद्गीता (१५.६) में कहा गया है— यद्गत्वा न निवर्तन्ते तद्धाम परमं मम —‘‘जिस धाम से फिर कोई लौटकर इस भौतिक जगत् में नहीं आता, वही भगवान् का परम धाम है।’’


## Verse ad.1.54
ऋतेऽर्थं यत्प्रतीयेत न प्रतीयेत चात्मनि ।
तद्विद्यादात्मनो मायां यथाभासो यथा तम: ॥५४॥
*ऋते —बिना; अर्थम् —मूल्य, अर्थ; यत् —जो; प्रतीयेत —प्रतीत होता है; न —नहीं; प्रतीयेत —प्रतीत होता है; च —निश्चित रूप से; आत्मनि —मुझ से सम्बन्धित; तत् —वह; विद्यात् —तुम्हें जानना चाहिए; आत्मन: —मेरी; मायाम् —माया को; यथा —यथा; आभास: —आभास, प्रतिबिम्ब; यथा —यथा; तम: —अन्धकार।*


### अनुवाद
‘‘जो कुछ मेरे बिना सत्य प्रतीत होता है, वह निश्चित रूप से मेरी भ्रामक शक्ति माया है, क्योंकि मेरे बिना किसी वस्तु का अस्तित्व नहीं हो सकता है। यह छाया में असली प्रकाश के प्रतिबिम्ब जैसा है, क्योंकि प्रकाश में न तो छाया होती है, न प्रतिबिम्ब।


### तात्पर्य
पिछले श्लोक में परम सत्य तथा उनकी प्रकृति के विषय में बतलाया गया है। परम सत्य को जानने के लिए वास्तव में सापेक्ष सत्य को भी जानना होगा। यह सापेक्ष सत्य, जो माया या भौतिक प्रकृति कहलाता है, उसकी यहाँ व्याख्या की गई है। माया का स्वतंत्र अस्तित्व नहीं है। जो अल्पज्ञ है, वह माया के अद्भुत कार्यकलापों से मोहित हो जाता है, किन्तु वह यह नहीं जानता कि इन कार्यकलापों के पीछे परमेश्वर का निर्देशन है। भगवद्गीता (९.१०) में कहा गया है— मयाध्यक्षेण प्रकृति: सूयते सचराचरम् —यह भौतिक प्रकृति कृष्ण की अध्यक्षता में कार्य कर रही है और चर तथा अचर प्राणियों को उत्पन्न कर रही है।

माया अर्थात् भौतिक प्राकट्य के भ्रामक अस्तित्व की असली प्रकृति की स्पष्ट व्याख्या श्रीमद्भागवत में की गई है। परम सत्य एक तत्त्व है और सापेक्ष सत्य का अस्तित्व परम सत्य के साथ उसके सम्बन्ध पर निर्भर करता है। माया का अर्थ है शक्ति; अतएव सापेक्ष सत्य की व्याख्या परम सत्य की शक्ति के रूप में की जाती है। चूँकि परम तथा सापेक्ष सत्यों में अन्तर कर पाना कठिन है, अतएव इसको स्पष्ट करने के लिए एक उदाहरण दिया जा सकता है। परम सत्य की तुलना सूर्य से की जा सकती है, जिसे दो सापेक्ष सत्यों द्वारा समझा जा सकता है: प्रतिबिम्ब और अंधकार। अंधकार सूर्य-प्रकाश की अनुपस्थिति है, तो प्रतिबिम्ब है अंधकार में सूर्य-प्रकाश का प्रक्षेपण। न तो अंधकार का, न ही प्रतिबिम्ब का स्वतन्त्र अस्तित्व होता है। अंधकार तभी होता है, जब सूर्य-प्रकाश अवरुद्ध हो जाता है। उदाहरणार्थ, यदि कोई सूर्य की ओर मुख करके खड़ा हो, तो उसकी पीठ अंधकार में होगी। चूँकि अंधकार सूर्य की अनुपस्थिति में रहता है, अतएव यह सूर्य के सापेक्ष है। आध्यात्मिक जगत् की तुलना वास्तविक सूर्य-प्रकाश से की जाती है और भौतिक जगत् की तुलना अंधकारग्रस्त क्षेत्रों से की जाती है, जहाँ सूर्य दृष्टिगोचर नहीं होता।

जब भौतिक जगत् अत्यन्त अद्भुत लगता है, तो यह परम सूर्य-प्रकाश अर्थात् परम सत्य का विकृत प्रतिबिम्ब होता है, जिसकी पुष्टि वेदान्त-सूत्र में की गई है। जो कुछ यहाँ दिखता है, उसका सार परम सत्य में रहता है। जिस प्रकार अन्धकार सूर्य से काफी दूरी पर रहता है, उसी प्रकार यह भौतिक जगत् भी आध्यात्मिक जगत् से बहुत दूर है। वैदिक साहित्य हमें निर्देश देता है कि हम अन्धकारमय क्षेत्रों ( तम: ) से मोहित न हों, अपितु परम सत्य के प्रकाशमय क्षेत्रों ( योगि-धाम ) में पहुँचने का प्रयत्न करें।

आध्यात्मिक जगत् अत्यन्त देदीप्यमान रहता है, किन्तु भौतिक जगत् अन्धकार से ग्रस्त रहता है। भौतिक जगत् में अन्धकार को, विशेषतया रात्रि में, भगाने के लिए सूर्य-प्रकाश, चन्द्रमा के प्रकाश या कृत्रिम प्रकाश की आवश्यकता होती है, क्योंकि भौतिक जगत् स्वभाव से अन्धकारमय है। इसीलिए परमेश्वर ने सूर्य-प्रकाश तथा चन्द्रमा के प्रकाश की व्यवस्था की है। किन्तु उनके धाम में न तो सूर्य-प्रकाश की आवश्यकता होती है न चाँदनी या बिजली की, क्योंकि वहाँ की हर वस्तु स्वयं तेजोमय है, जैसाकि भगवद्गीता (१५.६) में कहा गया है।

जो सापेक्ष, नश्वर तथा परम सत्य से दूर है, वह माया या अज्ञान कहलाता है। जैसाकि भगवद्गीता में बतलाया गया है, यह माया दो रूपों में प्रदर्शित होती है। निकृष्ट माया जड़ पदार्थ है और श्रेष्ठ माया जीव है। इसी प्रसंग में ही जीवों को माया कहा जाता है, केवल इसलिए कि वे भौतिक जगत् की भ्रामक संरचनाओं तथा कार्यकलापों में संलिप्त हैं। वास्तव में जीव माया नहीं हैं, क्योंकि वे परमेश्वर की उत्कृष्ट परा शक्ति के अंश हैं और यदि वे ना चाहें, तो उनके लिए माया से आवृत होना आवश्यक नहीं है। आध्यात्मिक जगत् में जीवों के कार्यकलाप माया से ढके नहीं हैं; वे मुक्त आत्माओं के वास्तविक, शाश्वत कार्यकलाप हैं।


## Verse ad.1.55
यथा महान्ति भूतानि भूतेषूच्चावचेष्वनु ।
प्रविष्टान्यप्रविष्टानि तथा तेषु न तेष्वहम् ॥५५॥
*यथा —यथा; महान्ति —भौतिक; भूतानि —पदार्थ; भूतेषु —जीवों में; उच्च-अवचेषु —बड़े तथा छोटे दोनों; अनु —पश्चात्; प्रविष्टानि —भीतर स्थित; अप्रविष्टानि —बाहर स्थित; तथा —तथा; तेषु —उनमें; न —न; तेषु —उनमें; अहम् —मैं।*


### अनुवाद
‘‘जिस प्रकार भौतिक तत्त्व सारे जीवों के शरीरों में प्रवेश करते हैं, फिर भी उनके बाहर रहते हैं, उसी तरह मैं सारी भौतिक सृष्टियों के भीतर विद्यमान रहता हूँ, फिर भी मैं उनके भीतर नहीं रहता।


### तात्पर्य
स्थूल भौतिक तत्त्व (पृथ्वी, जल, अग्नि, वायु तथा आकाश) सूक्ष्म भौतिक तत्त्वों (मन, बुद्धि तथा मिथ्या अहंकार) से मिलकर इस भौतिक जगत् के शरीरों की रचना करते हैं; फिर भी वे इन शरीरों से भी परे हैं। किसी भी भौतिक पदार्थ की रचना इन्हीं भौतिक तत्त्वों के विभिन्न अनुपातों में सम्मिश्रण या संयोग के अतिरिक्त कुछ नहीं होती। ये तत्त्व शरीर के भीतर और बाहर, दोनों ही तरह रहते हैं। उदाहरणार्थ, यद्यपि आकाश अन्तरिक्ष में स्थित है, किन्तु यह शरीर के भीतर भी प्रवेश करता है। इसी प्रकार, भौतिक शक्ति के कारणस्वरूप भगवान् भौतिक जगत् के भीतर भी रहते हैं और उससे परे भी। भौतिक जगत् के भीतर उनकी उपस्थिति के बिना यह विराट् शरीर विकसित नहीं हो सकता था, जिस प्रकार कि भौतिक शरीर के भीतर आत्मा के न होने से शरीर विकसित नहीं हो पाता। सारा भौतिक जगत् इसीलिए विकसित एवं पालित होता है, क्योंकि भगवान् परमात्मा के रूप में उसके भीतर प्रविष्ट होते हैं। भगवान् अपने सर्वव्यापक परमात्मा रूप में बड़े से बड़े से लेकर छोटे से छोटे प्रत्येक जीव में प्रविष्ट होते हैं। उनकी उपस्थिति की अनुभूति उसे ही हो सकती है, जिसमें विनयशीलता का अनूठा गुण हो, जिसके कारण वह शरणागत हो जाता है। इसी विनयशीलता का विकास ही आनुपातिक आध्यात्मिक अनुभूति का वह कारण बनता है, जिससे मनुष्य भगवान् का व्यक्तिगत रूप में साक्षात्कार कर सकता है, जिस प्रकार एक मनुष्य दूसरे मनुष्य से आमने-सामने मिलता है।

भगवान् के प्रति दिव्य आसक्ति विकसित होने के कारण ही शरणागत व्यक्ति को सर्वत्र अपने प्रिय की उपस्थिति का अनुभव होता है और उसकी सारी इन्द्रियाँ भगवान् की प्रेममयी सेवा में लगी रहती हैं। उसके नेत्र वृन्दावन की दिव्य भूमि में कल्पवृक्ष के नीचे एक अलंकृत सिंहासन पर आसीन प्रेमीयुगल श्री राधा और कृष्ण को देखने में व्यस्त रहते हैं। उसकी नाक भगवान् के चरणकमलों की दिव्य सुगन्ध सूंघने में लगी रहती है। इसी प्रकार उसके कान वैकुण्ठ से आने वाले सन्देशों को सुनने में और उसके हाथ भगवान् तथा उनके पार्षदों के चरणकमलों का आलिंगन करने में लगे रहते हैं। इस तरह भगवान् शुद्ध भक्त को भीतर और बाहर से दर्शन देते हैं। यह भक्ति के सम्बन्ध के रहस्यों में से एक है, जिसमें भक्त तथा भगवान् स्वत:स्फूर्त प्रेम से बँधे रहते हैं। इस प्रेम को प्राप्त करना ही हर जीव के जीवन का लक्ष्य होना चाहिए।


## Verse ad.1.56
एतावदेव जिज्ञास्यं तत्त्व-जिज्ञासुनात्मन: ।
अन्वय-व्यतिरेकाभ्यां यत्स्यात्सर्वत्र सर्वदा ॥५६॥
*एतावत् —यहाँ तक; एव —निश्चय ही; जिज्ञास्यम् —जिज्ञासा करनी चाहिए; तत्त्व —परम सत्य की; जिज्ञासुना —जिज्ञासु से; आत्मन: —स्वयं का; अन्वय —सीधे; व्यतिरेकाभ्याम् —और परोक्ष रूप से; यत् —जो कुछ; स्यात् —हो; सर्वत्र —सर्वत्र; सर्वदा —सदा।*


### अनुवाद
‘‘अतएव दिव्य ज्ञान में रुचि रखने वाले व्यक्ति को सर्वव्यापी सत्य को जानने के लिए इसके विषय में सदैव प्रत्यक्ष तथा अप्रत्यक्ष रीति से जिज्ञासा करनी चाहिए।’’


### तात्पर्य
जो लोग इस भौतिक विश्व से अत्यन्त दूर स्थित दिव्य जगत् का ज्ञान प्राप्त करने के लिए गम्भीर हैं, उन्हें इस विज्ञान को प्रत्यक्ष तथा अप्रत्यक्ष रीति से सीखने के लिए प्रामाणिक गुरु के पास जाना चाहिए। उसे इच्छित गन्तव्य तक पहुँचने के साधनों एवं इस मार्ग में आने वाले व्यवधानों दोनों को ही जानना चाहिए। गुरु जानता है कि नये शिष्य के स्वभाव को किस तरह नियमित करना चाहिए। अतएव निष्ठावान छात्र को गुरु से इस विज्ञान के सारे पहलुओं को सीखना चाहिए।

सम्पन्नता की विभिन्न कोटियाँ एवं मानदण्ड होते हैं। भौतिक श्रम में लगे हुए साधारण व्यक्ति की सुख-सुविधा का स्तर सबसे घटिया होता है, क्योंकि इसका सम्बन्ध शरीर से होता है। ऐसी शारीरिक सुविधा का सर्वोच्च स्तर सकाम कर्मी द्वारा प्राप्त किया जाता है, जो अपने पुण्यकर्मों के कारण स्वर्ग अर्थात् शक्ति-प्राप्त सृजनशील देवताओं के लोक तक पहुँचता है। किन्तु स्वर्ग में सुखी जीवन की धारणा निर्विशेष ब्रह्म में प्राप्त होने वाले सुख की तुलना में नगण्य होती है और यह ब्रह्मानन्द जो निर्विशेष ब्रह्म में प्राप्त होता है, भगवत्प्रेम के सागर की तुलना में बछड़े के खुर की छाप में भरे जल के समान होता है। जब मनुष्य में भगवान् के प्रति शुद्ध प्रेम उत्पन्न हो जाता है, तब भगवान् के सान्निध्य से उसे दिव्य सुख का सागर प्राप्त होता है। जीवन की इस अवस्था तक पहुँचने के लिए अपने आप को योग्य बनाना सर्वोच्च सिद्धि है।

मनुष्य को चाहिए कि वह भगवद्धाम वापस जाने के लिए टिकट खरीदने का प्रयास करे। ऐसे टिकट का दाम उसके लिए तीव्र इच्छा है, जो सरलता से नहीं जगती, भले ही कोई हजारों जन्मों तक लगातार पुण्यकर्म क्यों न करता रहे। समय के साथ सारे भौतिक सम्बन्ध नष्ट हो जायेंगे, किन्तु यदि एक बार कोई भगवान् के साथ किसी विशेष रस में सम्बन्ध स्थापित कर लेता है, तो यह भौतिक जगत् के संहार के बाद भी नहीं टूटता।

मनुष्य को गुरु के पारदर्शी माध्यम द्वारा यह समझना चाहिए कि भगवान् सर्वत्र अपने दिव्य स्वभाव में विद्यमान रहते हैं और भगवान् के साथ जीवों के सम्बन्ध इस भौतिक जगत् में भी प्रत्यक्ष तथा अप्रत्यक्ष रूप से सर्वत्र बने रहते हैं। आध्यात्मिक जगत् में भगवान् के साथ पाँच प्रकार के सम्बन्ध पाये जाते हैं— शान्त, दास्य, सख्य, वात्सल्य तथा माधुर्य। इन रसों के विकृत प्रतिबिम्ब भौतिक जगत् में पाये जाते हैं। जमीन, घर, सामान तथा अन्य जड़ पदार्थ शान्त अथवा तटस्थ रूप में सम्बन्धित रहते हैं, जबकि सेवक दास्य सम्बन्ध में कार्य करते हैं। मित्रों के बीच पारस्परिक आदान-प्रदान सख्य कहलाता है, बालक के प्रति माता-पिता का स्नेह वात्सल्य कहलाता है और पति-पत्नी का प्रेम-व्यवहार माधुर्य कहलाता है। भौतिक जगत् में ये पाँचों सम्बन्ध मूल शुद्ध भावों के विकृत प्रतिबिम्ब होते हैं। प्रामाणिक गुरु के मार्गदर्शन में इन पांचों शुद्ध भावों का पूर्ण पुरुषोत्तम भगवान् से सम्बन्ध समझना चाहिए और इनमें सिद्धि प्राप्त करनी चाहिए। भौतिक जगत् में विकृत रसों से हताशा आती है। यदि इन रसों को भगवान् कृष्ण के साथ स्थापित किया जाये, तो उसका परिणाम सनातन आनन्दमय जीवन होता है।

चैतन्य-चरितामृत के इस तथा पिछले तीन श्लोकों से, जो श्रीमद्भागवत से चुने गये हैं, चैतन्य महाप्रभु के आन्दोलन को समझा जा सकता है। श्रीमद्भागवत में १८००० श्लोक हैं, जिन्हें अहमेवासमेवाग्रे (५३)से प्रारम्भ करके यत्स्यात् सर्वत्र सर्वदा (५६)में अन्त होने वाले इन चार श्लोकों में सार रूप में प्रस्तुत किया गया है। इनमें से पहले श्लोक (५३)में पूर्ण पुरुषोत्तम भगवान् कृष्ण की दिव्य प्रकृति की व्याख्या की गई है। दूसरे श्लोक (५४)में आगे बतलाया गया है कि भगवान् भौतिक शक्ति अर्थात् माया की कार्यशैली से अलिप्त रहते हैं। सारे जीव जो कि भगवान् कृष्ण के अंश होते हैं, बहिरंगा शक्ति द्वारा नियन्त्रित होते हैं, और वे आध्यात्मिक होते हुए भी भौतिक जगत् में भौतिक शक्ति द्वारा निर्मित शरीरों के भीतर कैद हो जाते हैं। इसी श्लोक में भगवान् के साथ जीवों के शाश्वत सम्बन्ध की व्याख्या की गई है। अगले श्लोक (५५)में यह उपदेश है कि पूर्ण पुरुषोत्तम भगवान् अपनी अचिन्त्य शक्तियों द्वारा जीवों तथा भौतिक शक्ति से एकसाथ एक होकर, भिन्न भी हैं। यह ज्ञान अचिन्त्य-भेदाभेद-तत्त्व कहलाता है। जब कोई व्यक्तिगत जीव परम भगवान् कृष्ण की शरण में जाता है, तो वह भगवान् के लिए सहज दिव्य प्रेम विकसित कर सकता है। यही शरणागति की विधि मनुष्य के मूल चिन्तन का विषय होना चाहिए। अगले श्लोक (५६)में कहा गया है कि बद्धजीव को अन्तत: प्रामाणिक गुरु के पास जाना चाहिए और उनसे भौतिक तथा आध्यात्मिक जगतों को एवं अपनी स्थिति को पूर्ण रूप से समझना चाहिए। यहाँ पर अन्वयव्यतिरेकाभ्याम् शब्द, जिनका अर्थ ‘‘प्रत्यक्ष तथा अप्रत्यक्ष रूप से’’ है, सुझाते हैं कि मनुष्य को भक्ति की विधि के दोनों पहलुओं को सीखना चाहिए—उसे प्रत्यक्ष रीति से भक्ति-विधि सम्पन्न करनी चाहिए तथा अप्रत्यक्ष रूप से प्रगति में आने वाली बाधाओं से बचना चाहिए।


## Verse ad.1.57
चिन्तामणिर्जयति सोमगिरिर्गुरुर्मे
शिक्षा-गुरुश्च भगवान्शिखि-पिञ्छ-मौलि: ।
यत्पाद-कल्पतरु-पल्लव-शेखरेषु
लीला-स्वयंवर-रसं लभते जयश्री: ॥५७॥
*चिन्तामणि: जयति —चिन्तामणि की जय हो; सोम-गिरि: —सोमगिरी (दीक्षा गुरु); गुरु: —आध्यात्मिक गुरु; मे —मेरे; शिक्षा-गुरु: —शिक्षा गुरु; च —और; भगवान् —भगवान्; शिखि-पिञ्छ —मोर पंखों सहित; मौलि: —जिनका सिर; यत् —जिनका; पाद —चरणकमल का; कल्प-तरु —कल्पवृक्षों की भाँति; पल्लव —नवीन पत्रों की तरह; शेखरेषु —पाँव के नाखूनों पर; लीला-स्वयम्-वर —माधुर्य लीलाओं का; रसम् —रस; लभते —मिलता है; जय-श्री: —श्रीमती राधारानी।*


### अनुवाद
‘‘चिन्तामणि तथा मेरे दीक्षा-गुरु सोमगिरि की जय हो। मेरे शिक्षा-गुरु पूर्ण पुरुषोत्तम भगवान् की जय हो, जो अपने मुकुट में मोरपंख धारण करते हैं। कल्पवृक्ष तुल्य उनके चरणकमलों की छाया में जयश्री (राधारानी) नित्य संगिनी के रूप में दिव्य रस का आस्वादन करती हैं।’’


### तात्पर्य
यह श्लोक कृष्ण-कर्णामृत से लिया गया है, जिसे बिल्वमंगल ठाकुर नामक एक महान् वैष्णव संन्यासी ने लिखा था, जिन्हें लीलाशुक भी कहा जाता है। वे भगवान् की नित्य लीलाओं में प्रविष्ट होने के लिए उत्कट इच्छुक थे और वे सात सौ वर्षों तक वृन्दावन में ब्रह्म-कुण्ड के समीप रहे, जो आज भी स्नान करने के सरोवर के रूप में विद्यमान है। बिल्वमंगल ठाकुर का जीवनचरित श्री वल्लभ-दिग्विजय नामक पुस्तक में दिया हुआ है। वे द्रविड प्रदेश में आठवीं सदी शक सम्वत् में उत्पन्न हुए और विष्णुस्वामी के प्रमुख शिष्य थे। द्वारका में शंकराचार्य के मठ में मन्दिरों तथा मठों की जो सूची मिलती है, उसमें बिल्वमंगल का नाम वहाँ के द्वारकाधीश मन्दिर के संस्थापक के रूप में उल्लिखित है। उन्होंने अपने अर्चाविग्रह की सेवा का भार वल्लभ भट्ट के शिष्य, हरि ब्रह्मचारी, को सौंपा था।

बिल्वमंगल ठाकुर ने वास्तव में भगवान् कृष्ण की लीलाओं में प्रवेश किया था। उन्होंने कृष्ण-कर्णामृत नामक पुस्तक में अपने दिव्य अनुभवों एवं उपलब्धियों का उल्लेख किया है। इस पुस्तक के प्रारम्भ में उन्होंने अपने विभिन्न गुरुओं को अपना नमस्कार अर्पित किया है और यह ध्यान देने की बात है कि उन्होंने सबकी समान रूप से वन्दना की है। उन्होंने जिस प्रथम गुरु का उल्लेख किया है, वह है चिन्तामणि, जो उनकी शिक्षा-गुरुओं में से एक थीं, क्योंकि उसने ही उन्हें सर्वप्रथम आध्यात्मिक मार्ग दिखलाया था। चिन्तामणि एक वेश्या थीं, जिनसे अपने प्रारम्भिक जीवन में बिल्वमंगल की घनिष्ठता थी। चिन्तामणि ने उन्हें भक्ति-पथ पर चलने की प्रेरणा दी थी। चूँकि उसने ही कृष्ण-प्रेम द्वारा सिद्धि के लिए प्रयास करने हेतु इस संसार को त्यागने के लिए बिल्वमंगल को प्रेरित किया था, इसीलिए बिल्वमंगल ठाकुर ने सर्वप्रथम उसे ही नमस्कार किया है। तत्पश्चात् वे अपने दीक्षा-गुरु सोमगिरि को नमस्कार करते हैं और उसके बाद पूर्ण पुरुषोत्तम भगवान् को, क्योंकि वे भी उनके शिक्षा-गुरु थे। वे स्पष्ट रूप से मोरपंखों से युक्त मुकुट धारण करने वाले भगवान् का उल्लेख करते हैं, क्योंकि वृन्दावन के स्वामी गोपकुमार कृष्ण बिल्वमंगल से बातचीत करने और उन्हें दूध देने आया करते थे। भगवान् श्रीकृष्ण की इस स्तुति में वे वर्णन करते हैं कि जयश्री अर्थात् लक्ष्मी देवी, श्रीमती राधारानी दिव्य माधुर्य रस का आनन्द लेने के लिए उनके चरणकमलों की छाया में आश्रय लेती हैं। सम्पूर्ण कृष्ण-कर्णामृत ग्रन्थ श्रीकृष्ण तथा श्रीमती राधारानी की दिव्य लीलाओं को समर्पित है। यह ऐसी पुस्तक है, जिसे श्रीकृष्ण के सर्वोच्च उन्नत भक्तों को पढ़ना तथा समझना चाहिए।


## Verse ad.1.58
जीवे साक्षात्नाहि ताते गुरु चैत्त्य-रूपे ।
शिक्षा-गुरु हय कृष्ण-महान्त-स्वरूपे ॥५८॥
*जीवे —जीव द्वारा; साक्षात् —सीधा अनुभव; नाहि —नहीं है; ताते —अत:; गुरु —गुरु; चैत्त्य-रूपे —परमात्मा के रूप में; शिक्षा-गुरु —शिक्षा गुरु जो शिक्षा देता है; हय —प्रतीत होता है; कृष्ण —भगवान् कृष्ण; महान्त —महानतम भक्त; स्व-रूपे —के रूप में।*


### अनुवाद
परमात्मा की उपस्थिति का प्रत्यक्ष अनुभव नहीं किया जा सकता, अतएव वे हमारे समक्ष मुक्त भक्त के रूप में प्रकट होते हैं। ऐसा गुरु साक्षात् कृष्ण के अतिरिक्त कोई अन्य नहीं होता।


### तात्पर्य
बद्धजीव के लिए पूर्ण पुरुषोत्तम भगवान् कृष्ण से प्रत्यक्ष रीति से भेंट कर पाना सम्भव नहीं होता, किन्तु यदि वह निष्ठावान भक्त बन जाता है और गम्भीरतापूर्वक भक्ति करता है, तो भगवान् कृष्ण उस पर कृपा करने एवं उसमें भगवत्-सेवा की सुप्त प्रवृत्ति को जाग्रत करने के लिए शिक्षा-गुरु भेजते हैं। यह उपदेशक उस भाग्यशाली बद्धजीव की बाह्य इन्द्रियों के समक्ष प्रकट होता है और साथ ही साथ वह भक्त भीतर से चैत्त्यगुरु कृष्ण द्वारा मार्ग-निर्देशन प्राप्त करता है, जो हर जीव के हृदय में गुरु-रूप में आसीन हैं।


## Verse ad.1.59
ततो दु:सङ्गमुत्सृज्य सत्सु सज्जेत बुद्धिमान् ।
सन्त एवास्य छिन्दन्ति मनो-व्यासङ्गमुक्तिभि: ॥५९॥
*तत: —इसलिए; दु:सङ्गम् —बुरी संगति; उत्सृज्य —त्यागकर; सत्सु —भक्तों के साथ; सज्जेत —संगति करनी चाहिए; बुद्धिमान् —बुद्धिमान व्यक्ति; सन्त: —भक्तगण; एव —निश्चित रूप से; अस्य —किसी का; छिन्दन्ति —काट देते हैं; मन:-व्यासङ्गम् —गलत आसक्तियाँ; उक्तिभि: —उनकी शिक्षा से।*


### अनुवाद
‘‘अतएव बुरी संगति से दूर रहकर केवल भक्तों का संग करना चाहिए। अपने अनुभूत उपदेशों से ऐसे सन्तजन उस ग्रंथि को काट सकते हैं, जो व्यक्ति को भक्ति के प्रतिकूल कार्यों से जोड़ती है।’’


### तात्पर्य
यह श्लोक श्रीमद्भागवत (११.२६.२६) का है, जिसे भगवान् कृष्ण ने उद्धव से कहा था और जो उद्धवगीता के नाम से जाने जाने वाले श्लोकों के अन्तर्गत आता है। इस वार्ता का सम्बन्ध पुरूरवा तथा स्वर्गलोक की अप्सरा उर्वशी से है। जब उर्वशी ने पुरूरवा को त्याग दिया, तो वियोग के कारण पुरूरवा अत्यधिक दु:खी रहने लगा और उसे इस शोक पर विजय प्राप्त करना सीखना पड़ा।

यह संकेत किया गया है कि दिव्य विज्ञान की शिक्षा प्राप्त करने के लिए यह अनिवार्य है कि मनुष्य अवांछित व्यक्तियों की संगति से दूर रहे और सदैव ऐसे सन्तों तथा महात्माओं का संग करे, जो दिव्य ज्ञान की शिक्षाएँ देने में समर्थ हों। ऐसे स्वरूप-सिद्ध भक्तों के शक्तिशाली शब्द हृदय को भेदकर वर्षों की अवांछित कुसंगति से संचित गलत धारणाओं को नष्ट कर देते हैं। नवदीक्षित भक्त के लिए दो प्रकार के व्यक्ति हैं, जिनका संग अवांछित है—(१)ऐसे निपट भौतिकतावादी जो सर्वदा इन्द्रियतृप्ति में लगे रहते हैं तथा (२)ऐसे नास्तिक जो पूर्ण पुरुषोत्तम भगवान् की सेवा नहीं करते, किन्तु अपनी इन्द्रियों तथा अपनी मानसिक सनकों की सेवा अपनी तार्किक आदतों के सन्दर्भ में करते हैं। जो बुद्धिमान व्यक्ति दिव्य साक्षात्कार की खोज में हैं, उन्हें अत्यन्त सतर्कतापूर्वक इनकी संगति से दूर रहना चाहिए।


## Verse ad.1.60
सतां प्रसङ्गान्मम वीर्य-संविदो
भवन्ति हृत्कर्ण-रसायना: कथा: ।
तज्जोषणादाश्वपवर्ग-वर्त्मनि
श्रद्धा रतिर्भक्तिरनुक्रमिष्यति ॥६०॥
*सताम् —भक्तों की; प्रसङ्गात् —घनिष्ठ संगति से; मम —मेरा; वीर्य-संविद: —आध्यात्मिक शक्ति से पूर्ण वार्तालाप; भवन्ति —प्रतीत होते हैं; हृत् —हृदय को; कर्ण —और कानों को; रस-आयना: —मधुरता का स्रोत; कथा: —कथाएँ; तत् —उनके; जोषणात् —उचित अनुशीलन से; आशु —तुरन्त; अपवर्ग —मुक्ति के; वर्त्मनि —पथ पर; श्रद्धा —श्रद्धा; रति: —आकर्षण; भक्ति: —प्रेमभक्ति; अनुक्रमिष्यति —एक दूसरे का अनुकरण करेगी।*


### अनुवाद
‘‘केवल भक्तों की संगति में ही भगवान् के आध्यात्मिक शक्तिशाली सन्देश की ठीक से चर्चा की जा सकती है और इस संगति में उसका श्रवण अत्यन्त आनन्ददायक होता है। भक्तों से श्रवण करने पर दिव्य अनुभव का यह मार्ग तुरन्त खुल जाता है और धीरे-धीरे उस ज्ञान में मनुष्य की दृढ़ श्रद्धा उत्पन्न हो जाती है, जो क्रमश: आकर्षण एवं भक्ति में परिणत हो जाती है।’’


### तात्पर्य
यह श्लोक श्रीमद्भागवत (३.२५.२५) में आया है, जहाँ कपिलदेव अपनी माता देवहूति द्वारा पूछे गये भक्ति की विधि विषयक प्रश्नों का उत्तर देते हैं। ज्यों-ज्यों कोई भक्ति-कार्यों में प्रगति करता जाता है, त्यों-त्यों यह विधि अधिकाधिक स्पष्ट एवं उत्साहजनक होती जाती है। जब तक मनुष्य को गुरु के उपदेशों के पालन से यह आध्यात्मिक उत्साह प्राप्त नहीं हो पाता, तब तक प्रगति करना सम्भव नहीं होता। अतएव इन उपदेशों के पालन के लिए रुचि का विकास होना, वही किसी की भक्ति की परीक्षा है। प्रारम्भ में योग्य गुरु से भक्ति विज्ञान के श्रवण द्वारा विश्वास उत्पन्न करना चाहिए। तत्पश्चात् जैसे-जैसे वह भक्तों की संगति करता है और गुरु की शिक्षाओं को अपने जीवन में उतारने की चेष्टा करता है, वैसे-वैसे भक्ति सम्पन्न करने के कारण उसके सारी गलत धारणाएँ तथा अन्य अवरोध दूर हो जाते हैं। जैसे-जैसे वह भगवान् के सन्देशों को श्रवण करता रहता है, वैसे-वैसे भगवान् की दिव्य सेवा के प्रति प्रबल अनुराग उत्पन्न होता रहता है और यदि वह इस प्रकार दृढ़-भाव से आगे बढ़ता है, तो उसे निश्चित रूप से पूर्ण पुरुषोत्तम भगवान् का रागानुग (स्वत:स्फूर्त) प्रेम प्राप्त होता है।


## Verse ad.1.61
ईश्वर-स्वरूप भक्त ताँर अधिष्ठान ।
भक्तेर हृदये कृष्णेर सतत विश्राम ॥६१॥
*ईश्वर —ईश्वर; स्वरूप —वैसा ही रूप; भक्त —भक्त; ताँर —उनका; अधिष्ठान —निवास; भक्तेर —भक्त के; हृदये —हृदय में; कृष्णेर —भगवान् कृष्ण का; सतत —सदा; विश्राम —विश्राम।*


### अनुवाद
भगवान् की प्रेमाभक्ति में निरन्तर संलग्न रहने वाला शुद्ध भक्त भगवान् के समान ही होता है, जो सदैव उसके हृदय में आसीन रहते हैं।


### तात्पर्य
पूर्ण पुरुषोत्तम भगवान् अद्वय हैं, अतएव वे सर्वशक्तिमान हैं। उनकी अचिन्त्य शक्तियों में तीन प्रधान शक्तियाँ हैं। भक्त इन शक्तियों में से एक माना जाता है, वह कभी शक्तिमान नहीं माना जाता। शक्तिमान तो सदैव भगवान् होते हैं। ये शक्तियाँ शाश्वत सेवा के निमित्त ही उनसे सम्बन्धित होती हैं। बद्ध-अवस्था में जीव कृष्ण तथा गुरु की कृपा से परम सत्य की सेवा करने की अपनी मनोवृत्ति को जाग्रत कर सकता है। तब भगवान् उसके हृदय में स्वयं को प्रकट करते हैं और तब वह जान सकता है कि कृष्ण हर शुद्ध भक्त के हृदय में आसीन हैं। वस्तुत: कृष्ण प्रत्येक जीव के हृदय में विराजमान हैं, किन्तु केवल भक्त ही इस तथ्य की अनुभूति कर सकता है।


## Verse ad.1.62
साधवो हृदयं मह्यं साधूनां हृदयं त्वहम् ।
मदन्यत्ते न जानन्ति नाहं तेभ्यो मनागपि ॥६२॥
*साधव: —साधुगण; हृदयम् —हृदय; मह्यम् —मेरे; साधूनाम् —साधुओं का; हृदयम् —हृदय; तु —निस्सन्देह; अहम् —मैं; मत् —मेरी अपेक्षा; अन्यत् —अन्य; ते —वे; न —नहीं; जानन्ति —जानते हैं; न —नहीं; अहम् —मैं; तेभ्य: —उनकी अपेक्षा; मनाक् —थोड़ा सा; अपि —भी।*


### अनुवाद
‘‘सन्त तो मेरे हृदय हैं और एकमात्र मैं ही उनका हृदय हूँ। वे मेरे अतिरिक्त अन्य किसी को नहीं जानते, इसलिए मैं उनके अतिरिक्त अन्य किसी को अपना नहीं मानता।’’


### तात्पर्य
यह श्लोक श्रीमद्भागवत (९.४.६८) में दुर्वासा मुनि तथा महाराज अम्बरीष के बीच उत्पन्न हुई गलतफहमी के प्रसंग में आया है। इस गलतफहमी के कारण दुर्वासा मुनि ने राजा को मारने का प्रयास किया। तभी भगवान् का सुप्रसिद्ध अस्त्र सुदर्शन चक्र भक्त राजा की रक्षा के लिए घटनास्थल पर प्रकट हुआ। जब सुदर्शन चक्र ने दुर्वासा मुनि पर आक्रमण किया, तो वे इस अस्त्र के भय से भागे और स्वर्ग के सारे बड़े बड़े देवताओं की शरण माँगने पहुँचे। उनमें से कोई भी उनकी रक्षा करने में समर्थ न हो सका, अतएव दुर्वासा मुनि ने भगवान् विष्णु से क्षमा-याचना की। किन्तु भगवान् विष्णु ने उन्हें परामर्श दिया कि यदि वे क्षमा चाहते हैं, तो उनसे नहीं, अपितु महाराज अम्बरीष से क्षमा पा सकते हैं। इस सन्दर्भ में भगवान् विष्णु ने यह श्लोक कहा था।

भगवान् परिपूर्ण एवं सभी समस्याओं से मुक्त होने के कारण अपने भक्तों की प्राणपण से रक्षा करते हैं। उनकी एकमात्र चिन्ता यही रहती है कि अपने चरणों में शरण लेने वालों को वे कैसे ऊपर उठायें और उनकी रक्षा करें। यही दायित्व गुरु को भी सौंपा जाता है। प्रामाणिक गुरु की चिन्ता यही रहती है कि जिन भक्तों ने उन्हें भगवान् का प्रतिनिधि मानकर उनकी शरण ग्रहण की है, वे किस तरह भक्ति में अग्रसर हों। पूर्ण पुरुषोत्तम भगवान् को अपने उन भक्तों का सदैव ध्यान रहता है, जो उनके चरणकमलों की शरण में आकर उनसे सम्बन्धित ज्ञान के अनुशीलन में पूरी तरह व्यस्त रहते हैं।


## Verse ad.1.63
भवद्विधा भागवतास्तीर्थ-भूता: स्वयं विभो ।
तीर्थी-कुर्वन्ति तीर्थानि स्वान्त:-स्थेन गदा-भृता ॥६३॥
*भवत् —आप; विधा: —की भाँति; भागवता: —भक्तगण; तीर्थ —तीर्थस्थान; भूता: —वर्तमान; स्वयम् —स्वयं; विभो —हे सर्वशक्तिमान; तीर्थी-कुर्वन्ति —तीर्थस्थान बनाते हैं; तीर्थानि —तीर्थस्थान को; स्व-अन्त:-स्थेन —उनके हृदयों में रहकर; गदा-भृता —भगवान् के द्वारा।*


### अनुवाद
‘‘आपके समान सन्त स्वयं तीर्थस्थान होते हैं। अपनी पवित्रता के कारण, वे भगवान् के नित्य संगी होते हैं; अत: वे तीर्थस्थानों को भी पावन बना सकते हैं।’’


### तात्पर्य
यह श्लोक श्रीमद्भागवत (१.१३.१०) में महाराज युधिष्ठिर द्वारा विदुर से कहा गया है। महाराज युधिष्ठिर अपने सन्तस्वरूप चाचा का, जो तीर्थस्थानों की यात्रा कर रहे थे, इस तरह स्वागत करते हैं। महाराज युधिष्ठिर ने उनसे कहा कि उन जैसे शुद्ध भक्त तो स्वयं मूर्तिमान तीर्थस्थान हैं, क्योंकि उनके हृदयों में सदैव पूर्ण पुरुषोत्तम भगवान् का वास रहता है। उनकी संगति से पापी पुरुष अपने पापफलों से मुक्त हो जाते हैं; इसलिए जहाँ-जहाँ शुद्ध भक्त जाता है, वही तीर्थस्थान बन जाता है। तीर्थ स्थानों का महत्त्व ऐसे शुद्ध भक्तों की उपस्थिति के कारण ही होता है।


## Verse ad.1.64
सेइ भक्त-गण हय द्वि-विध प्रकार ।
पारिषद्गण एक, साधक-गण आर ॥६४॥
*सेइ —इन; भक्त-गण —भक्तगण; हय —हैं; द्वि-विध —दो; प्रकार —प्रकार; पारिषत्-गण —वास्तविक भक्त; एक —एक; साधक-गण —भावी भक्त; आर —अन्य।*


### अनुवाद
ऐसे शुद्ध भक्त दो प्रकार के होते हैं—निजी संगी (पारिषत्) तथा नवदीक्षित भक्त (साधकगण)।


### तात्पर्य
भगवान् के शुद्ध सेवक उनके निजी संगी माने जाते हैं, जबकि पूर्णता प्राप्त करने के लिए प्रयासरत भक्त नवदीक्षित (साधक) कहे जाते हैं। संगियों में से कुछ तो भगवान् के ऐश्वर्य के प्रति आकृष्ट रहते हैं और कुछ भगवान् के माधुर्य-प्रेम के प्रति आकृष्ट रहते हैं। पहले प्रकार के भक्त वैकुण्ठ लोक में ऐश्वर्ययुक्त भक्ति करते हैं, जबकि दूसरे प्रकार के भक्तों को वृन्दावन में स्थान दिया जाता है, जहाँ वे श्रीकृष्ण की प्रत्यक्ष सेवा कर सकें।


## Verse ad.1.65-66
ईश्वरेर अवतार ए-तिन प्रकार ।
अंश-अवतार, आर गुण-अवतार ॥६५॥
शक्त्यावेश-अवतार——तृतीय ए-मत ।
अंश-अवतार——पुरुष-मत्स्यादिक यत ॥६६॥
*ईश्वरेर —भगवान् के; अवतार —अवतार; ए-तिन —ये तीन; प्रकार —प्रकार; अंश-अवतार —अंश अवतार; आर —तथा; गुण-अवतार —गुणावतार; शक्ति-आवेश-अवतार —शक्त्याविष्ट अवतार; तृतीय —तीसरा; ए-मत —इस तरह; अंश-अवतार —अंशावतार; पुरुष —तीन पुरुषावतार; मत्स्य —मत्स्य अवतार; आदिक —इत्यादि; यत —सभी।*


### अनुवाद
ईश्वर के अवतारों के तीन वर्ग हैं—अंशावतार, गुणावतार तथा शक्त्यावेश अवतार। पुरुष तथा मत्स्य अवतार अंशावतारों के उदाहरण हैं।


## Verse ad.1.67
ब्रह्मा विष्णु शिव——तिन गुणावतारे गणि ।
शक्त्यावेश——सनकादि, पृथु, व्यास-मुनि ॥६७॥
*ब्रह्मा —ब्रह्माजी; विष्णु —भगवान् विष्णु; शिव —शिवजी; तिन —तीन; गुण-अवतारे —भौतिक प्रकृति के तीन गुणों को नियन्त्रित करने वाले अवतारों में; गणि —मैं गिनता हूँ; शक्ति-आवेश —शक्त्याविष्ट अवतार; सनक-आदि —चार कुमार; पृथु —राजा पृथु; व्यास-मुनि —व्यासदेव।*


### अनुवाद
ब्रह्मा, विष्णु तथा शिव गुणावतार हैं। शक्त्यावेश अवतार हैं—कुमारगण, राजा पृथु तथा महामुनि व्यास (जिन्होंने वेदों का संकलन किया)।


## Verse ad.1.68
दुइ-रूपे हय भगवानेर प्रकाश ।
एके त’ प्रकाश हय, आरे त’ विलास ॥६८॥
*दुइ-रूपे —दो रूपों में; हय —हैं; भगवानेर —भगवान् के; प्रकाश —प्राकट्य; एके —एक में; त’ —निश्चय ही; प्रकाश —प्राकट्य; हय —है; आरे —अन्य में; त’ —निश्चय ही; विलास —लीलाओं में रत।*


### अनुवाद
भगवान् अपने आपको दो रूपों में प्रकट करते हैं—प्रकाश तथा विलास।


### तात्पर्य
भगवान् अपने व्यक्तिगत साकार रूपों को दो मुख्य वर्गों में प्रकट करते हैं। प्रकाश रूप भगवान् कृष्ण द्वारा अपनी लीलाओं के लिए प्रकट किये जाते हैं और इनके रूप उन्हीं के समान होते हैं। जब भगवान् ने द्वारका में सोलह हजार रानियों से विवाह किया, तो उन्होंने सोलह हजार प्रकाश विस्तारों द्वारा ऐसा किया। इसी तरह रासनृत्य के समय प्रत्येक गोपी के निकट एकसाथ नृत्य करने के लिए उन्होंने एक जैसे प्रकाश रूपों में अपना विस्तार किया। किन्तु जब भगवान् अपने विलास रूपों को प्रकट करते हैं, तो वे सब उनके शारीरिक रूप से कुछ न कुछ भिन्न होते हैं। बलरामजी भगवान् कृष्ण के प्रथम विलास रूप हैं और वैकुण्ठ में चतुर्भुज नारायण रूप बलराम के विस्तार हैं। श्रीकृष्ण तथा बलराम के शरीरों में केवल इतना ही अन्तर है कि उनके शरीर के रंग भिन्न हैं। इसी प्रकार वैकुण्ठ में श्री नारायण के चार हाथ हैं, जबकि कृष्ण के केवल दो हाथ हैं। भगवान् के जिन विस्तारों में ऐसे शारीरिक अन्तर प्रकट होते हैं, वे विलास-विग्रह कहलाते हैं।


## Verse ad.1.69-70
एकइ विग्रह यदि हय बहु-रूप ।
आकारे त’ भेद नाहि, एकइ स्वरूप ॥६९॥
महिषी-विवाहे, यैछे यैछे कैल रास ।
इहाके कहिये कृष्णेर मुख्य ‘प्रकाश’ ॥७०॥
*एकइ —वही एक; विग्रह —विग्रह; यदि —यदि; हय —होते हैं; बहु-रूप —बहु रूप; आकारे —आकार में; त’ —निश्चित रूप से; भेद —भेद; नाहि —नहीं है; एकइ —एक; स्वरूप —स्वरूप; महिषी —द्वारका की रानियों के साथ; विवाहे —विवाह में; यैछे यैछे —एक ही प्रकार से; कैल —उन्होंने किया; रास —रास नृत्य; इहाके —यह; कहिये —मैं कहता हूँ; कृष्णेर —कृष्ण के; मुख्य —मुख्य; प्रकाश —प्रकाश विग्रह।*


### अनुवाद
जब भगवान् स्वयं को अनेक रूपों में विस्तारित करते हैं, जो अपने अपने स्वरूपों में अभिन्न होते हैं, जैसाकि भगवान् कृष्ण ने सोलह हजार रानियों के साथ विवाह करते समय तथा रासनृत्य करते समय किया था, तब भगवान् के ऐसे रूप मुख्य प्रकाश ( प्रकाश-विग्रह ) कहलाते हैं।


## Verse ad.1.71
चित्रं बतैतदेकेन वपुषा युगपत्पृथक् ।
गृहेषु द्व्यष्ट-साहस्रं स्त्रिय एक उदावहत् ॥७१॥
*चित्रम् —विचित्र; बत —ओह; एतत् —यह; एकेन —एक के साथ; वपुषा —रूप; युगपत् —एक साथ; पृथक् —अलग; गृहेषु —घरों में; द्वि-अष्ट-साहस्रम् —सोलह हजार; स्त्रिय: —सभी रानियाँ; एक: —एक ही कृष्ण; उदावहत् —विवाह किया।*


### अनुवाद
‘‘यह अद्भुत लगता है कि अद्वय श्रीकृष्ण ने सोलह हजार रानियों से उनके अपने अपने घरों में विवाह करने के लिए अपने आपको सोलह हजार एकसमान रूपों में विस्तारित कर लिया।’’


### तात्पर्य
यह श्लोक श्रीमद्भागवत (१०.६९.२) का है।


## Verse ad.1.72
रासोत्सव: सम्प्रवृत्तो गोपी-मण्डल-मण्डित: ।
योगेश्वरेण कृष्णेन तासां मध्ये द्वयोर्द्वयो: ॥७२॥
*रास-उत्सव: —रासोत्सव; सम्प्रवृत्त: —आरम्भ किया गया; गोपी-मण्डल —गोपी-समूहों से; मण्डित: —सुसज्जित; योग-ईश्वरेण —सभी योग शक्तियों के स्वामी से; कृष्णेन —भगवान् कृष्ण से; तासाम् —उनका; मध्ये —मध्य में; द्वयो: द्वयो: —प्रत्येक दो के।*


### अनुवाद
‘‘जब गोपियों के समूहों से घिरकर भगवान् कृष्ण ने रासनृत्य का उत्सव प्रारम्भ किया, तो समस्त योग शक्तियों के स्वामी ने अपने आपको प्रत्येक दो-दो गोपियों के बीच में स्थापित किया।’’


### तात्पर्य
यह श्लोक भी श्रीमद्भागवत (१०.३३.३) से लिया गया है।


## Verse ad.1.73-74
प्रविष्टेन गृहीतानां कण्ठे स्व-निकटं स्त्रिय: ।
यं मन्येरन्नभस्तावद्विमान-शत-सङ्कुलम् ॥७३॥
दिवौकसां स-दाराणामत्यौत्सुक्य-भृतात्मनाम् ।
ततो दुन्दुभयो नेदुर्निपेतु: पुष्प-वृष्टय: ॥७४॥
*प्रविष्टेन —प्रविष्ट होने पर; गृहीतानाम् —आलिंगन करने वालों का; कण्ठे —गले पर; स्व-निकटम् —अपनी ओर स्थित; स्त्रिय: —गोपियाँ; यम् —जिसको; मन्येरन् —सोचती भी; नभ: —आकाश; तावत् —एकदम; विमान —विमानों के; शत —सैंकड़ों; सङ्कुलम् —इकट्ठे होकर; दिव-ओकसाम् —देवताओं के; स-दाराणाम् —अपनी पत्नियों के साथ; अति-औत्सुक्य —उत्सुकता सहित; भृत-आत्मनाम् —जिनके मन भरे थे; तत: —तब; दुन्दुभय: —दुन्दुभियाँ; नेदु: —बजाई; निपेतु: —गिरे; पुष्प-वृष्टय: —फूलों की वर्षा।*


### अनुवाद
‘‘इस प्रकार जब गोपियाँ तथा कृष्ण परस्पर मिल गये, तो हर गोपी ने यही सोचा कि कृष्ण केवल उसका ही प्रगाढ़ आलिंगन कर रहे हैं। भगवान् की इस अद्भुत लीला को देखने के लिए स्वर्ग के देवता तथा उनकी पत्नियाँ, जो कि रासनृत्य देखने के लिए अत्यन्त उत्सुक थे, अपने सैंकड़ों विमानों में आकाश में उड़ने लगे। उन्होंने फूलों की वर्षा की और वे मधुर ताल से दुन्दुभियाँ बजाने लगे।’’


### तात्पर्य
यह श्लोक भी श्रीमद्भागवत (१०.३३.३-४) से लिया गया है।


## Verse ad.1.75
अनेकत्र प्रकटता रूपस्यैकस्य यैकदा ।
सर्वथा तत्स्वरूपैव स प्रकाश इतीर्यते ॥७५॥
*अनेकत्र —अनेक स्थानों पर; प्रकटता —प्राकट्य; रूपस्य —रूप का; एकस्य —एक की; या —जो; एकदा —एक समय; सर्वथा —सर्वथा; तत् —उनका; स्वरूप —स्वरूप; एव —निश्चित रूप से; स: —वह; प्रकाश: —प्रकट रूप; इति —इस प्रकार; ईर्यते —कहलाता है।*


### अनुवाद
‘‘यदि समान लक्षण वाले अनेक रूप एकसाथ प्रदर्शित हों, तो ऐसे रूप भगवान् के प्रकाश-विग्रह कहलाते हैं।’’


### तात्पर्य
यह श्लोक श्रील रूप गोस्वामी द्वारा संकलित लघु भागवतामृत (१.२१) से लिया गया है।


## Verse ad.1.76
एकइ विग्रह किन्तु आकारे हय आन ।
अनेक प्रकाश हय, ‘विलास’ तार नाम ॥७६॥
*एकइ —एक; विग्रह —रूप; किन्तु —किन्तु; आकारे —आकार में; हय —है; आन —भिन्न; अनेक —अनेक; प्रकाश —प्राकट्य; हय —प्रकट होते हैं; विलास —विलास रूप; तार —उसका; नाम —नाम।*


### अनुवाद
किन्तु जब अनेक रूप एक-दूसरे से कुछ-कुछ भिन्न होते हैं, तो वे विलास-विग्रह कहलाते हैं।


## Verse ad.1.77
स्वरूपमन्याकारं यत्तस्य भाति विलासत: ।
प्रायेणात्म-समं शक्त्या स विलासो निगद्यते ॥७७॥
*स्वरूपम् —भगवान् का निजी रूप; अन्य —अन्य; आकारम् —शरीर के लक्षण; यत् —जो; तस्य —उनका; भाति —प्रतीत होता है; विलासत: —विशिष्ट लीलाओं से; प्रायेन —लगभग; आत्म-समम् —अपने जैसी; शक्त्या —उनकी शक्ति से; स: —वह; विलास: —विलास (लीला) रूप; निगद्यते —कहलाता है।*


### अनुवाद
‘‘जब भगवान् अपनी अचिन्त्य शक्ति से विभिन्न आकारों में अपने अनेक रूप दिखलाते हैं, तो ऐसे रूपों को विलास-विग्रह कहते हैं।’’


### तात्पर्य
यह भी लघु भागवतामृत (१.१५) का एक अन्य श्लोक है।


## Verse ad.1.78
यैछे बलदेव, परव्योमे नारायण ।
यैछे वासुदेव प्रद्युम्नादि सङ्कर्षण ॥७८॥
*यैछे —जैसे; बलदेव —बलदेव; पर-व्योमे —परव्योम में; नारायण —भगवान् नारायण; यैछे —जैसे; वासुदेव —वासुदेव; प्रद्युम्न-आदि —प्रद्युम्न आदि; सङ्कर्षण —संकर्षण।*


### अनुवाद
ऐसे विलास-विग्रहों के उदाहरण हैं बलदेव, वैकुण्ठधाम में नारायण तथा चतुर्व्यूह अर्थात् वासुदेव, संकर्षण, प्रद्युम्न तथा अनिरुद्ध।


## Verse ad.1.79-80
ईश्वरेर शक्ति हय ए-तिन प्रकार ।
एक लक्ष्मी-गण, पुरे महिषी-गण आर ॥७९॥
व्रजे गोपी-गण आर सभाते प्रधान ।
व्रजेन्द्र-नन्दन या’ते स्वयं भगवान् ॥८०॥
*ईश्वरेर —भगवान् की; शक्ति —शक्ति; हय —है; ए-तिन —ये तीन; प्रकार —प्रकार की; एक —एक; लक्ष्मी-गण —वैकुण्ठ में लक्ष्मियाँ; पुरे —द्वारका में; महिषी-गण —रानियाँ; आर —तथा; व्रजे —वृन्दावन में; गोपी-गण —गोपियाँ; आर —और; सभाते —उन सब में; प्रधान —मुख्य, प्रधान; व्रज-इन्द्र-नन्दन —व्रजराज के पुत्र कृष्ण; या’ते —क्योंकि; स्वयम् —स्वयं; भगवान् —आदि भगवान्।*


### अनुवाद
भगवान् की शक्तियाँ (लीला संगिनियाँ) तीन प्रकार की हैं—वैकुण्ठ में लक्ष्मियाँ, द्वारका में रानियाँ तथा वृन्दावन में गोपियाँ। इन सबमें गोपियाँ सर्वश्रेष्ठ हैं, क्योंकि उन सबको व्रजराज के पुत्र, आदि भगवान् श्रीकृष्ण की सेवा करने का सौभाग्य प्राप्त है।


## Verse ad.1.81
स्वयं-रूप कृष्णेर काय-व्यूह——ताँर सम ।
भक्त सहिते हय ताँहार आवरण ॥८१॥
*स्वयम्-रूप —उनका अपना मौलिक रूप (द्विभुजधारी कृष्ण); कृष्णेर —भगवान् कृष्ण का; काय-व्यूह —निजी विस्तार; ताँर —उनके साथ; सम —बराबर; भक्त —भक्तगण; सहिते —उनके संग; हय —हैं; ताँहार —उनके; आवरण —आवरण।*


### अनुवाद
आदि भगवान् श्रीकृष्ण के निजी संगी उनके भक्तगण हैं, जो उनसे एकरूप हैं। वे अपने भक्तों के समूह (परिकर) के साथ पूर्ण हैं।


### तात्पर्य
श्रीकृष्ण तथा उनके विविध स्वरूप विस्तार शक्ति में अभिन्न हैं। ये स्वरूप विस्तार अन्य गौण विस्तारों या सेवक विस्तारों से सम्बन्धित हैं, जो भक्त कहलाते हैं।


## Verse ad.1.82
भक्त आदि क्रमे कैल सबार वन्दन ।
ए-सबार वन्दन सर्व-शुभेर कारण ॥८२॥
*भक्त —भक्तगण; आदि —आदि; क्रमे —क्रम के अनुसार; कैल —किया; सबार —मण्डली की; वन्दन —वन्दना; ए-सबार —इस सभी की; वन्दन —वन्दना; सर्व-शुभेर —सभी सौभाग्य; कारण —स्रोत, कारण।*


### अनुवाद
अब मैंने विविध स्तरों के सभी भक्तों की पूजा कर ली है। इनकी पूजा समस्त सौभाग्य का स्रोत है।


### तात्पर्य
भगवान् की प्रार्थना करने के लिए मनुष्य को सर्वप्रथम उनके भक्तों तथा संगियों (पार्षदों) की प्रार्थना करनी चाहिए।


## Verse ad.1.83
प्रथम श्लोके कहि सामान्य मङ्गलाचरण ।
द्वितीय श्लोकेते करि विशेष वन्दन ॥८३॥
*प्रथम —प्रथम; श्लोके —श्लोक में; कहि —मैं कहता हूँ; सामान्य —सामान्य; मङ्गल-आचरण —मंगल-अर्चना; द्वितीय —दूसरे; श्लोकेते —श्लोक में; करि —मैं करता हूँ; विशेष —विशेष; वन्दन —प्रार्थना।*


### अनुवाद
पहले श्लोक में मैंने सामान्य आशीर्वाद का आवाहन किया है, किन्तु दूसरे श्लोक में मैंने भगवान् से एक विशेष रूप में प्रार्थना की है।


## Verse ad.1.84
वन्दे श्री-कृष्ण-चैतन्य-नित्यानन्दौ सहोदितौ ।
गौड़ोदये पुष्पवन्तौ चित्रौ शन्दौ तमो-नुदौ ॥८४॥
*वन्दे —मैं सादर प्रणाम करता हूँ; श्री-कृष्ण-चैतन्य —भगवान् श्रीकृष्ण चैतन्य को; नित्यानन्दौ —और प्रभु नित्यानन्द को; सह-उदितौ —एक साथ उदित हुए; गौड़-उदये —गौड़ देश के पूर्वी क्षितिज में; पुष्पवन्तौ —सूर्य एवं चन्द्र एक साथ; चित्रौ —आश्चर्यजनक; शम्-दौ —आशीर्वाद देते हुए; तम:-नुदौ —अन्धकार को मिटाते हुए।*


### अनुवाद
‘‘मैं श्रीकृष्ण चैतन्य तथा नित्यानन्द प्रभु को सादर नमस्कार करता हूँ, जो सूर्य तथा चन्द्रमा के समान हैं। वे एक ही साथ गौड़ के क्षितिज पर अज्ञान का अन्धकार दूर करने तथा सबको अद्भुत आशीर्वाद प्रदान करने के लिए उदित हुए हैं।’’


## Verse ad.1.85-86
व्रजे ये विहरे पूर्वे कृष्ण-बलराम ।
कोटी-सूर्य-चन्द्र जिनि दोंहार निज-धाम ॥८५॥
सेइ दुइ जगतेरे हइया सदय ।
गौड़देशे पूर्व-शैले करिला उदय ॥८६॥
*व्रजे —व्रज (वृन्दावन) में; ये —जो; विहरे —क्रीड़ा करते थे; पूर्वे —पहले; कृष्ण —भगवान् कृष्ण; बलराम —भगवान् बलराम; कोटी —कोटि; सूर्य —सूर्य; चन्द्र —चन्द्र; जिनि —से अधिक; दोंहार —दोनों का; निज-धाम —ज्योति, प्रकाश; सेइ —इन; दुइ —दोनों; जगतेरे —ब्रह्माण्ड के लिए; हइया —होकर; सदय —दयालु; गौड़-देशे —गौड़ प्रदेश में; पूर्व-शैले —पूर्व क्षितिज पर; करिला —किया; उदय —उदय हुए।*


### अनुवाद
श्रीकृष्ण तथा बलराम, जो भगवान् हैं और पहले वृन्दावन में प्रकट हुए थे तथा सूर्य और चन्द्रमा से करोड़ों गुना अधिक तेजवान थे, अब विश्व की पतित अवस्था देखकर अनुकम्पावश गौड़देश (पश्चिमी बंगाल) के पूर्वी क्षितिज पर उदित हुए हैं।


## Verse ad.1.87
श्री-कृष्ण-चैतन्य आर प्रभु नित्यानन्द ।
याँहार प्रकाशे सर्व जगतानन्द ॥८७॥
*श्री-कृष्ण-चैतन्य —भगवान् श्रीकृष्ण चैतन्य; आर —तथा; प्रभु नित्यानन्द —भगवान् नित्यानन्द; याँहार —जिनके; प्रकाशे —प्राकट्य पर; सर्व —सभी; जगत् —जगत्; आनन्द —आनन्द से पूर्ण।*


### अनुवाद
श्रीकृष्ण चैतन्य तथा प्रभु नित्यानन्द के आविर्भाव ने विश्व को आनन्द से परिपूरित कर दिया है।


## Verse ad.1.88-89
सूर्य-चन्द्र हरे यैछे सब अन्धकार ।
वस्तु प्रकाशिया करे धर्मेर प्रचार ॥८८॥
एइ मत दुइ भाइ जीवेर अज्ञान- ।
तमो-नाश करि’ कैल तत्त्व-वस्तु-दान ॥८९॥
*सूर्य-चन्द्र —सूर्य तथा चन्द्र; हरे —हर लेते हैं; यैछे —जैसे; सब —सारा; अन्धकार —अन्धकार; वस्तु —सत्य; प्रकाशिया —प्रकट करते हुए; करे —करते हैं; धर्मेर —धर्म के, स्वजात प्रकृति के; प्रचार —प्रचार करते हुए; एइ मत —इस प्रकार; दुइ —दोनों; भाइ —भाई; जीवेर —जीव के; अज्ञान —अज्ञान का; तम: —अन्धकार का; नाश —विनाश; करि’ —करते हुए; कैल —किया; तत्त्व-वस्तु —परम सत्य का; दान —दान।*


### अनुवाद
जिस प्रकार सूर्य तथा चन्द्रमा उदय होकर अंधकार को दूर कर देते हैं और हर वस्तु की प्रकृति को प्रकट कर देते हैं, उसी तरह ये दोनों भाई जीवों के अज्ञान के अन्धकार को दूर करते हैं और उन्हें परम सत्य के ज्ञान से प्रकाशित करते हैं।


## Verse ad.1.90
अज्ञान-तमेर नाम कहिये ‘कैतव’ ।
धर्म-अर्थ-काम-मोक्ष-वाञ्छा आदि सब ॥९०॥
*अज्ञान-तमेर —अज्ञान का अन्धकार; नाम —नाम; कहिये —मैं कहता हूँ; कैतव —धोखा देने की प्रक्रिया; धर्म —धार्मिकता; अर्थ —आर्थिक विकास; काम —इन्द्रियतृप्ति; मोक्ष —मोक्ष; वाञ्छा —की इच्छा के लिए; आदि —आदि; सब —सब।*


### अनुवाद
अज्ञान का अंधकार कैतव अर्थात् छल कहलाता है, जो धार्मिकता, आर्थिक विकास, इन्द्रियतृप्ति तथा मुक्ति के साथ प्रारम्भ होता है।


## Verse ad.1.91
धर्म: प्रोज्झित-कैतवोऽत्र परमो निर्मत्सराणां सतां
वेद्यं वास्तवमत्र वस्तु शिव-दं ताप-त्रयोन्मूलनम् ।
श्रीमद्भागवते महा-मुनि-कृते किं वा परैरीश्वर:
सद्यो हृद्यवरुध्यतेऽत्र कृतिभि: शुश्रूषुभिस्तत्क्षणात् ॥९१॥
*धर्म: —धर्म; प्रोज्झित —पूर्णत: तिरस्कृत; कैतव: —जिसमें फल की इच्छा; अत्र —इसमें; परम: —परम; निर्मत्सराणाम् —शत प्रतिशत पवित्र हृदय वालों का; सताम् —भक्तों का; वेद्यम् —समझना चाहिए; वास्तवम् —वास्तविक; अत्र —यहाँ, इसमें; वस्तु —वस्तु; शिव-दम् —शुभ करते हुए; ताप-त्रय —त्रिताप; उन्मूलनम् —नष्ट करना; श्रीमत् —सुन्दर; भागवते —भागवत् पुराण में; महा-मुनि —महामुनि (व्यासदेव) द्वारा; कृते —संकलित किया; किम् —क्या; वा —निस्सन्देह; परै: —अन्यों के साथ; ईश्वर: —ईश्वर; सद्य: —तत्काल; हृदि —हृदय में; अवरुध्यते —स्थित हो जाता है; अत्र —यहाँ; कृतिभि: —पुण्यात्माओं द्वारा; शुश्रूषुभि: —सुनने की इच्छा वाले; तत्-क्षणात् —तत्क्षण।*


### अनुवाद
‘‘महामुनि व्यासदेव द्वारा चार मूल श्लोकों से संकलित महान् शास्त्र श्रीमद्भागवत अत्यन्त उन्नत एवं दयालु भक्तों का वर्णन करता है और भौतिकता से प्रेरित धार्मिकता की प्रवंचना की विधियों को पूरी तरह बहिष्कृत करता है। यह शाश्वत धर्म के सर्वोच्च सिद्धान्त को प्रतिपादित करता है, जो जीव के तीन प्रकार के तापों को वास्तव में कम करने वाला और पूर्ण सम्पन्नता तथा ज्ञान का सर्वोच्च आशीष प्रदान करने वाला है। जो लोग विनीत सेवाभाव से इस शास्त्र के सन्देश को सुनने के इच्छुक हैं, वे तुरन्त ही भगवान् को अपने हृदयों में बन्दी बना सकते हैं। अतएव श्रीमद्भागवत के अतिरिक्त अन्य किसी शास्त्र की आवश्यकता नहीं रह जाती।’’


### तात्पर्य
यह श्लोक श्रीमद्भागवत (१.१.२) में आया है। महामुनिकृते शब्दों से यह सूचित होता है कि श्रीमद्भागवत का संकलन महर्षि व्यासदेव द्वारा हुआ है, जो कभी-कभी नारायण महामुनि के नाम से जाने जाते हैं, क्योंकि वे नारायण के अवतार हैं। अतएव व्यासदेव कोई सामान्य पुरुष नहीं हैं, अपितु वे पूर्ण पुरुषोत्तम भगवान् के शक्त्यावेश अवतार हैं। उन्होंने सुन्दर भागवत का संकलन पूर्ण पुरुषोत्तम भगवान् तथा उनके भक्तों की कुछ लीलाओं का वर्णन करने के लिए किया।

श्रीमद्भागवत में वास्तविक धर्म तथा कैतव धर्म में स्पष्ट अन्तर किया गया है। वेदान्त-सूत्र पर इस मौलिक तथा प्रामाणिक भाष्य के अनुसार ऐसे अनेक अपसम्प्रदाय हैं, जो धर्म के नाम से चलते हैं, किन्तु वे धर्म के वास्तविक सार-तत्त्व की उपेक्षा करते हैं। जीव का वास्तविक धर्म उसका स्वाभाविक अन्तर्निहित गुण है, जबकि कैतव धर्म अविद्या का ऐसा रूप है, जो कुछ प्रतिकूल दशाओं के अन्तर्गत जीव की शुद्ध चेतना को कृत्रिम रूप से ढक देता है। जब कृत्रिम धर्म मन पर नियंत्रण कर लेता है तो वास्तविक धर्म निष्क्रिय हो जाता है। जीव शुद्ध मन से श्रवण करके इस सुप्त धर्म को पुन: जाग्रत कर सकता है।

श्रीमद्भागवत द्वारा संस्तुत धर्म का पथ अपूर्ण धार्मिकता के समस्त रूपों से भिन्न है। धर्म के विषय में निम्नलिखित तीन विभागों के अन्तर्गत विचार किया जा सकता है: (१)सकाम कर्म का पथ (२)ज्ञान तथा योग शक्तियों का पथ (३)पूजा तथा भक्ति का पथ।

सकाम कर्म का पथ ( कर्मकाण्ड ) भले ही मनुष्य की भौतिक दशा को ऊपर उठाने के निमित्त धार्मिक अनुष्ठानों से अलंकृत क्यों न हो, वह प्रवंचना (ठगी) है, क्योंकि यह मनुष्य को कभी भी भौतिक अस्तित्व से मुक्ति दिलाने में और सर्वोच्च लक्ष्य प्राप्त कराने में सक्षम नहीं बना सकता। जीव भौतिक अस्तित्व के कष्टों से मुक्ति पाने के लिए निरन्तर संघर्ष करता है; किन्तु सकाम कर्म का पथ (कर्मकाण्ड) उसे भौतिक संसार के क्षणिक सुख-दु:ख की ओर ले जाता है। सकाम पुण्यकर्म से मनुष्य ऐसे पद को प्राप्त होता है, जहाँ उसे क्षणिक भौतिक सुख का अनुभव होता है, किन्तु पापकर्म उसे भौतिक इच्छाओं तथा अभाव की कष्टमय स्थिति की ओर ले जाते हैं। यदि मनुष्य को भौतिक सुख की पूर्णतम स्थिति में भी रख दिया जाये, तो भी वह जन्म, मृत्यु, वृद्धावस्था तथा रोग के कष्टों से मुक्त नहीं हो सकता। अतएव भौतिक दृष्टि से सुखी व्यक्ति को उस शाश्वत सुख की आवश्यकता रहती है, जो सकाम कर्म के रूप में भौतिक धार्मिकता से कभी भी नहीं मिल सकती।

ज्ञान के अनुशीलन का मार्ग ( ज्ञानमार्ग ) तथा योग शक्तियों का मार्ग ( योगमार्ग ) समान रूप से संकटपूर्ण हैं, क्योंकि मनुष्य को यह पता नहीं चल पाता कि इन अनिश्चित मार्गों का अनुसरण करने पर कोई कहाँ जायेगा। एक आरोहपंथी दार्शनिक आध्यात्मिक ज्ञान की खोज में भले ही अनेकानेक जन्मों तक मानसिक तर्कवितर्क क्यों न करता रहे, किन्तु जब तक वह सत्त्वगुण की शुद्धतम अवस्था को प्राप्त नहीं कर लेता—अर्थात् जब तक वह भौतिक तर्कवितर्क के धरातल से ऊपर नहीं उठ जाता, तब तक वह यह नहीं जान पाता कि हर वस्तु भगवान् वासुदेव से उद्भूत होती है। भगवान् के निर्विशेष पहलू से आसक्ति होने के कारण वह वासुदेव-ज्ञान की दिव्य अवस्था तक ऊपर नहीं उठ पाता और अपने मन की अशुद्ध दशा के कारण वह मुक्ति की उच्चतम अवस्था तक पहुँचने पर भी पुन: भवसागर में आ गिरता है। उसका यह अध:पतन भगवान् की सेवा में स्थिरता न होने के कारण होता है।

जहाँ तक योगियों की योगशक्तियों का सम्बन्ध है, ये भी आत्म-साक्षात्कार के मार्ग में भौतिक बाधाएँ ही हैं। एक जर्मन विद्वान, जो भारत में आकर ईश्वर-भक्त हो गया था, उसने कहा है कि भौतिक विज्ञान ने पहले ही प्रशंसनीय प्रगति कर ली है, जिससे वह योगियों की योगशक्तियों की नकल कर सकता है। अतएव वह योगियों की योगशक्तियाँ सीखने के लिए भारत नहीं आया है, अपितु वह भगवान् की दिव्य प्रेममयी सेवा का मार्ग सीखने आया है, जिसका उल्लेख महान् शास्त्र श्रीमद्भागवत में किया गया है। योगशक्तियों से योगी भौतिक दृष्टि से शक्तिशाली बन सकता है और इस प्रकार अन्य भौतिक विज्ञानों की तरह वे जन्म, मृत्यु, जरा तथा रोग के दु:खों से क्षणिक छुटकारा दिला सकती हैं, किन्तु ऐसी योगशक्तियाँ इन कष्टों से कभी भी स्थायी रूप से छुटकारा नहीं दिला सकतीं। अतएव भागवत सम्प्रदाय के अनुसार धार्मिकता का यह मार्ग भी अनुयायियों को ठगने की विधि है। भगवद्गीता में स्पष्ट बतलाया गया है कि सर्वाधिक उन्नत तथा शक्तिशाली योगी वह है, जो अपने हृदय में निरन्तर भगवान् का चिन्तन कर सके और भगवान् की प्रेममयी सेवा में लगा रह सके।

असंख्य प्रशासकीय देवताओं की पूजा का मार्ग कर्मकाण्ड एवं ज्ञानकाण्ड की उपर्युक्त विधियों से भी अधिक खतरनाक तथा अनिश्चित है। दुर्गा, शिव, गणेश, सूर्य जैसे अनेक देवों तथा निर्विशेष विष्णु रूप की यह पूजा-विधि वे लोग स्वीकार करते हैं जो इन्द्रियतृप्ति की उत्कट इच्छा से अन्धे हो चुके होते हैं। शास्त्रों में वर्णित अनुष्ठानों को इस माँग तथा अभाव के युग में ठीक प्रकार सम्पन्न कर पाना अत्यन्त कठिन है। किन्तु जब इन अनुष्ठानों को समुचित रीति से सम्पन्न किया जाता है, तब यह मनुष्य की इन्द्रियतृप्ति की इच्छा को निश्चित रूप से पूरा कर सकते हैं। किन्तु ऐसी विधियों से मिलने वाली सफलता निस्सन्देह क्षणिक होती है और यह केवल अल्पज्ञों के लिए ही उपयुक्त है। यही भगवद्गीता का निर्णय है। किसी भी विवेकशील व्यक्ति को ऐसे क्षणिक लाभों से सन्तुष्ट नहीं होना चाहिए।

उपर्युक्त वर्णित तीनों धार्मिक मार्गों में से कोई भी मार्ग भौतिक अस्तित्व के तीन प्रकार के कष्टों से—अर्थात् शरीर तथा मन से उत्पन्न कष्टों, अन्य जीवों द्वारा दिये गये कष्टों तथा देवताओं द्वारा दिये गये कष्टों से मनुष्य को छुटकारा नहीं दिला सकता। किन्तु श्रीमद्भागवत में वर्णित धर्म अपने अनुयायियों को तीनों प्रकार के कष्टों से स्थायी मुक्ति दिलाने में समर्थ है। भागवत सर्वोच्च धर्मअर्थात् जीव को उसकी मूल स्थिति, भगवान् की दिव्य प्रेमाभक्ति में पुन: स्थापित करने का वर्णन करता है। यह सर्वोच्च धर्म इन्द्रियतृप्ति की इच्छाओं, सकाम कर्म तथा ब्रह्म से तदाकार होने के उद्देश्य से ज्ञान के अनुशीलन की इच्छा के कल्मष से मुक्त है।

स्थूल या सूक्ष्म इन्द्रियतृप्ति पर आधारित किसी भी धर्म को कैतव (छद्म) धर्म मानना चाहिए, क्योंकि यह अपने अनुयायियों को शाश्वत संरक्षण प्रदान करने में असमर्थ होती है। यहाँ प्रोज्झित शब्द महत्त्वपूर्ण है। प्र का अर्थ है ‘‘पूर्ण’’ तथा उज्झित सूचक है बहिष्कार का। सकाम कर्म के रूप में धार्मिकता प्रत्यक्ष रूप से इन्द्रियतृप्ति की स्थूल विधि है, जबकि ब्रह्म से तदाकार होने के उद्देश्य से आध्यात्मिक ज्ञान के अनुशीलन की विधि इन्द्रियतृप्ति की सूक्ष्म विधि है। भागवत धर्म अर्थात् जीव के सनातन कर्म रूपी दिव्य धर्म में स्थूल या सूक्ष्म इन्द्रियतृप्ति पर आधारित ऐसी समस्त दिखावटी धार्मिकता का पूर्णतया बहिष्कार किया जाता है।

भागवत-धर्म अर्थात् श्रीमद्भागवत में वर्णित धार्मिक सिद्धान्त का प्राथमिक पाठ भगवद्गीता है। यह उन सर्वोच्च कोटि के मुक्त पुरुषों के लिए है, जो दिखावटी धार्मिकता की इन्द्रियतृप्ति को बहुत कम महत्त्व देते हैं। सकाम कर्मी, योगी, आरोहपंथी दार्शनिक तथा मुक्तिकामी अपनी भौतिक स्थिति को ऊपर उठाने के विषय में ही चिन्तित रहते हैं। लेकिन भगवद्भक्तों में ऐसी कोई स्वार्थी आकांक्षा नहीं रहती। वे परम भगवान् की सेवा केवल उन्हें प्रसन्न करने के लिए ही करते हैं। श्री अर्जुन तथाकथित अहिंसक तथा धार्मिक व्यक्ति बनकर अपनी इन्द्रियों को तृप्त करना चाहते थे, अतएव उन्होंने पहले युद्ध न करने का निश्चय किया। किन्तु जब वे भागवत-धर्म के सिद्धान्तों में पूरी तरह स्थित हो गये, जिसमें भगवान् की इच्छा के प्रति पूर्ण समर्पित होने को चरम लक्ष्य माना गया है, तो उन्होंने अपना निर्णय बदल दिया और वे भगवान् की तुष्टि के लिए युद्ध करने के लिए तैयार हो गये। तब उन्होंने कहा:

‘‘हे कृष्ण! हे अच्युत! अब मेरा मोह दूर हो गया है। आपकी कृपा से मेरी स्मृति वापस आ गई है और अब मैं दृढ़ तथा सन्देह-मुक्त हूँ तथा आपके आदेशानुसार कर्म करने के लिए प्रस्तुत हूँ।’’ (भगवद्गीता १८.७३) इस शुद्ध चेतना में स्थित रहना जीव की वैधानिक स्थिति है। किसी भी तथाकथित धार्मिक विधि, जो इस अनन्य आध्यात्मिक स्थिति में बाधक बनती है, उसे धार्मिकता की छद्म-विधि मानना चाहिए।

धर्म का वास्तविक स्वरूप ईश्वर की स्वयंस्फूर्त प्रेमाभक्ति है। भगवान् के साथ जीव का यह सेवा-सम्बन्ध शाश्वत है। भगवान् को वस्तु अर्थात् यथार्थ तत्त्व के रूप में तथा जीवों को वास्तव अर्थात् सापेक्ष अस्तित्व में वस्तु के असंख्य प्रतिरूपों के रूप में वर्णित किया गया है। परम वस्तु के साथ इन वास्तव अंशों का सम्बन्ध कभी भी नष्ट नहीं किया जा सकता, क्योंकि यह जीव का अन्तर्निहित सनातन गुण है।

भौतिक प्रकृति के साथ सम्बन्ध के कारण ही सारे जीव भौतिक चेतनारूपी रोग के विविध लक्षण प्रदर्शित करते हैं। इस भवरोग का निवारण करना ही मनुष्य-जीवन का चरम लक्ष्य है। जिस विधि से इस रोग का उपचार होता है, वह भागवत-धर्म या सनातन-धर्म कहलाता है। इसी का वर्णन श्रीमद्भागवत के पृष्ठों में किया गया है। अतएव जो भी व्यक्ति अपने पूर्वजन्म के पुण्यकर्मों के आधार पर श्रीमद्भागवत का श्रवण करने के लिए उत्सुक होता है, वह अपने हृदय में तुरन्त ही भगवान् की उपस्थिति का अनुभव करता है और अपने जीवन के लक्ष्य की पूर्ति करता है।


## Verse ad.1.92
तार मध्ये मोक्ष-वाञ्छा कैतव-प्रधान ।
याहा हैते कृष्ण-भक्ति हय अन्तर्धान ॥९२॥
*तार —उनके; मध्ये —मध्य में; मोक्ष-वाञ्छा —परम में विलीन हो जाने की अभिलाषा; कैतव —धोखा देने की प्रक्रियाओं की; प्रधान —प्रधान, प्रमुख; याहा हैते —जिनसे; कृष्ण-भक्ति —भगवान् कृष्ण की भक्ति; हय —होती है; अन्तर्धान —लोप।*


### अनुवाद
सर्वोपरि में तदाकार होकर मुक्ति प्राप्त करने की इच्छा करना प्रधान कैतव धर्म है, क्योंकि इससे कृष्ण की प्रेममयी सेवा का स्थायी तौर पर लोप हो जाता है।


### तात्पर्य
निर्विशेष ब्रह्म में विलीन होने की इच्छा नास्तिकता का सूक्ष्मतम रूप है। जब मुक्ति के वेश में छिपी ऐसी नास्तिकता को प्रोत्साहन मिलता है, तब मनुष्य पूर्ण पुरुषोत्तम भगवान् के भक्ति-मार्ग पर चल पाने में पूर्णतया अशक्त हो जाता है।


## Verse ad.1.93
‘‘प्र-शब्देन मोक्षाभिसन्धिरपि निरस्त:’’ इति ॥९३॥
*प्र-शब्देन —‘प्र’ उपसर्ग से; मोक्ष-अभिसन्धि: —मोक्ष की इच्छा; अपि —निश्चित रूप से; निरस्त: —निरस्त की गई है; इति —इस प्रकार।*


### अनुवाद
‘‘उपसर्ग ‘प्र’ ( श्रीमद्भागवत के श्लोक में) सूचित करता है कि मुक्ति की इच्छा का पूरी तरह से बहिष्कार कर दिया जाता है।’’


### तात्पर्य
यह श्रीमद्भागवत के महान् भाष्यकार श्रीधर स्वामी की एक टिप्पणी है।


## Verse ad.1.94
कृष्ण-भक्तिर बाधक——यत शुभाशुभ कर्म ।
सेह एक जीवेर अज्ञान-तमो-धर्म ॥९४॥
*कृष्ण-भक्तिर —कृष्ण भक्ति की; बाधक —बाधाएँ; यत —सभी; शुभ-अशुभ —शुभ या अशुभ; कर्म —कार्यकलाप; सेह —वह; एक —एक; जीवेर —जीव की; अज्ञान-तम: —अज्ञान का अन्धकार; धर्म —लक्षण।*


### अनुवाद
सभी प्रकार के शुभ तथा अशुभ कार्यकलाप, जो भगवान् श्रीकृष्ण की दिव्य प्रेममयी सेवा में बाधक होते हैं, वे तमोगुण से उत्पन्न कर्म हैं।


### तात्पर्य
भगवान् चैतन्य तथा भगवान् नित्यानन्द की जो काव्यमयी उपमा सूर्य तथा चन्द्र से दी गई है, वह अत्यन्त सार्थक है। सारे जीव आध्यात्मिक स्फुलिंग हैं और उनकी वैधानिक स्थिति पूर्ण कृष्णभावना में भगवान् की भक्ति करना है। तथाकथित पुण्य कर्म तथा अन्य कर्मकांडीय अनुष्ठान, चाहे वे शुभ हों या अशुभ तथा भवबन्धन से छूटने की इच्छा—ये सभी इन आध्यात्मिक स्फुलिंगों के आवरण माने जाते हैं। जीवों को इन अनावश्यक आवरणों से मुक्त होना चाहिए और कृष्णभावना में पूरी तरह से प्रवृत्त होना चाहिए। भगवान् श्री चैतन्य महाप्रभु तथा भगवान् नित्यानन्द के आविर्भाव का प्रयोजन आत्मा के अन्धकार को हटाना है। उनके आविर्भाव के पूर्व जीवों के ये सारे व्यर्थ के कार्यकलाप कृष्णभावनामृत को ढके हुए थे; किन्तु इन दोनों भाइयों के आविर्भाव के बाद लोगों के हृदय निर्मल हो रहे हैं और वे कृष्णभावनामृत की अपनी वास्तविक स्थिति को पुन: प्राप्त कर रहे हैं।


## Verse ad.1.95
याँहार प्रसादे एइ तमो हय नाश ।
तमो नाश करि’ करे तत्त्वेर प्रकाश ॥९५॥
*याँहार —जिनकी; प्रसादे —कृपा से; एइ —यह; तम: —अन्धकार; हय —है; नाश —नष्ट; तम: —अन्धकार; नाश —विनाश; करि’ —करके; करे —करता है; तत्त्वेर —सत्य की; प्रकाश —प्रकाशित होता।*


### अनुवाद
भगवान् श्री चैतन्य तथा भगवान् नित्यानन्द की कृपा से अज्ञान का यह अन्धकार दूर होता है और सत्य प्रकाशित होता है।


## Verse ad.1.96
तत्त्व-वस्तु——कृष्ण, कृष्ण-भक्ति, प्रेम-रूप ।
नाम-सङ्कीर्तन——सब आनन्द-स्वरूप ॥९६॥
*तत्त्व-वस्तु —परम सत्य; कृष्ण —भगवान् कृष्ण; कृष्ण-भक्ति —कृष्ण की भक्तिमय सेवा; प्रेम-रूप —भगवान् कृष्ण के प्रति प्रेम-रूप; नाम-सङ्कीर्तन —पवित्र नाम का संकीर्तन; सब —सब; आनन्द —आनन्द का; स्वरूप —स्वरूप।*


### अनुवाद
परम सत्य तो श्रीकृष्ण हैं और शुद्ध प्रेम में प्रकट होने वाली कृष्ण के प्रति प्रेममयी भक्ति पवित्र नाम के सामूहिक कीर्तन द्वारा प्राप्त की जाती है, जो सारे आनन्द की सार है।


## Verse ad.1.97
सूर्य चन्द्र बाहिरेर तम: से विनाशे ।
बहिर्वस्तु घट-पट-आदि से प्रकाशे ॥९७॥
*सूर्य —सूर्य; चन्द्र —चन्द्र; बाहिरेर —बाह्य जगत् का; तम: —अन्धकार; से —वे; विनाशे —नष्ट करते हैं; बहि:-वस्तु —बाहरी वस्तुएँ; घट —घड़े; पट-आदि —प्लेटें आदि; से —वे; प्रकाशे —प्रकाशित करते हैं।*


### अनुवाद
सूर्य तथा चन्द्रमा बाह्य जगत् के अन्धकार को विनष्ट करते हैं और इस तरह घड़ों तथा भोजन पात्रों जैसी बाह्य भौतिक वस्तुओं को प्रकाशित करते हैं।


## Verse ad.1.98
दुइ भाइ हृदयेर क्षालि’ अन्धकार ।
दुइ भागवत-सङ्गे करान साक्षात्कार ॥९८॥
*दुइ —दोनों; भाइ —भाई; हृदयेर —हृदय के; क्षालि’ —पवित्र करना; अन्धकार —अन्धकार; दुइ भागवत —दोनों भागवतों की; सङ्गे —संगति से; करान —करते हैं; साक्षात्-कार —साक्षात्कार।*


### अनुवाद
किन्तु ये दोनों भाई (भगवान् चैतन्य तथा भगवान् नित्यानन्द) हृदय के भीतर के अन्धकार को विनष्ट करते हैं और इस तरह ये दो प्रकार के भागवतों (भगवान् से सम्बन्धित व्यक्तियों या वस्तुओं) से मिलाने में मनुष्य की सहायता करते हैं।


## Verse ad.1.99
एक भागवत बड़——भागवत-शास्त्र ।
आर भागवत——भक्त भक्ति-रस-पात्र ॥९९॥
*एक —एक; भागवत —भगवान् के सम्बन्धित; बड़ —महान्; भागवत-शास्त्र —श्रीमद्भागवतम्; आर —दूसरा; भागवत —भागवत; भक्त —शुद्ध भक्त; भक्ति-रस —भक्ति-रस; पात्र —पात्र।*


### अनुवाद
एक भागवत है महान् शास्त्र श्रीमद्भागवत और दूसरा है भक्ति-रस में निमग्न शुद्ध भक्त।


## Verse ad.1.100
दुइ भागवत द्वारा दिया भक्ति-रस ।
ताँहार हृदये ताँर प्रेमे हय वश ॥१००॥
*दुइ —दोनों; भागवत —भागवत; द्वारा —द्वारा; दिया —दिया; भक्ति-रस —भक्तिरस; ताँहार —अपने भक्त के; हृदये —हृदय में; ताँर —उसके; प्रेमे —प्रेम से; हय —होते हैं; वश —नियंत्रण में।*


### अनुवाद
इन दो भागवतों के कार्यों के माध्यम से भगवान् जीव के हृदय में दिव्य प्रेममयी सेवा के रस का संचार करते हैं और इस तरह भक्त के हृदय में स्थित भगवान् भक्त के प्रेम से वशीभूत हो जाते हैं।


## Verse ad.1.101
एक अद्भुत——सम-काले दोंहार प्रकाश ।
आर अद्भुत——चित्त-गुहार तम: करे नाश ॥१०१॥
*एक —एक; अद्भुत —अद्भुत; सम-काले —उसी समय; दोंहार —दोनों का; प्रकाश —प्राकट्य; आर —अन्य; अद्भुत —अद्भुत; चित्त-गुहार —हृदय की गहराई का; तम: —अन्धकार; करे —करते हैं; नाश —नाश।*


### अनुवाद
पहला आश्चर्य यह है कि दोनों भाई एकसाथ प्रकट होते हैं और दूसरा यह कि वे हृदय की गहराई (अन्तर्मन) को प्रकाशित करते हैं।


## Verse ad.1.102
एइ चन्द्र सूर्य दुइ परम सदय ।
जगतेर भाग्ये गौड़े करिला उदय ॥१०२॥
*एइ —ये; चन्द्र —चन्द्र; सूर्य —सूर्य; दुइ —दोनों; परम —परम; स-दय —दयालु; जगतेर —विश्व के लोगों के; भाग्ये —भाग्य से; गौड़े —गौड़ प्रदेश में; करिला —किया; उदय —प्रकट हुए।*


### अनुवाद
ये दोनों, सूर्य तथा चन्द्रमा, संसार के लोगों के प्रति अत्यन्त दयालु हैं। इस तरह समस्त लोगों के सौभाग्य हेतु वे बंगाल के क्षितिज पर उदित हुए हैं।


### तात्पर्य
सेनवंश की सुप्रसिद्ध प्राचीन राजधानी गौड़देश या गौड़ के नाम से विख्यात थी और वर्तमान माल्दा जिले में स्थित थी। बाद में यह राजधानी नवद्वीप के पास गंगा की पश्चिम दिशा में स्थित नवें अथवा मध्यवर्ती द्वीप में स्थानान्तरित कर दी गई थी, जो आज मायापुर के नाम से विख्यात है और तब यह गौड़पुर कहलाती थी। वहीं चैतन्य महाप्रभु प्रकट हुए और वहीं नित्यानन्द प्रभु बीरभूम जिले से आकर उनसे मिले। वे गौड़देश के क्षितिज पर कृष्णभावनामृत के विज्ञान का प्रसार करने के लिए प्रकट हुए और यह भविष्यवाणी की गई है कि जिस तरह सूर्य तथा चन्द्रमा धीरे धीरे पश्चिम दिशा में चले जाते हैं, उसी तरह पाँच सौ वर्ष पूर्व उन्होंने जो आन्दोलन प्रारम्भ किया था, वह उनकी कृपा से पाश्चात्य सभ्यताओं तक पहुँच जायेगा।

चैतन्य महाप्रभु तथा नित्यानन्द प्रभु बद्धजीवों के पाँच प्रकार के अज्ञान को दूर भगाते हैं। महाभारत में उद्योगपर्व के ४३वें अध्याय में अज्ञान के इन पाँचों प्रकारों का वर्णन हुआ है। ये हैं—(१)शरीर को ही आत्मा मानना (२)भौतिक इन्द्रियतृप्ति को चरम सुख मानना (३)भौतिक पहचान के कारण चिन्तित होना (४)शोक करना (५)यह सोचना कि परम सत्य के परे भी कुछ है। चैतन्य महाप्रभु की शिक्षाओं से ये पाँच प्रकार के अज्ञान समूल नष्ट हो जाते हैं। मनुष्य जो कुछ देखता है या अनुभव करता है, वह सब पूर्ण पुरुषोत्तम भगवान् की शक्ति का प्रदर्शन मात्र जानना चाहिए। प्रत्येक वस्तु कृष्ण की ही अभिव्यक्ति है।


## Verse ad.1.103
सेइ दुइ प्रभुर करि चरण वन्दन ।
याँहा हइते विघ्न-नाश अभीष्ट-पूरण ॥१०३॥
*सेइ —ये; दुइ —दोनों; प्रभुर —भगवानों के; करि —मैं करता हूँ; चरण —चरण; वन्दन —वन्दना; याँहा हइते —जिनसे; विघ्न-नाश —विघ्न-नाश; अभीष्ट-पूरण —इच्छाओं की पूर्ति।*


### अनुवाद
अतएव आइये हम इन दोनों प्रभुओं के पवित्र चरणों की पूजा करें। इस प्रकार आत्म-साक्षात्कार के मार्ग की सारी कठिनाइयों से छुटकारा मिल सकता है।


## Verse ad.1.104
एइ दुइ श्लोके कैल मङ्गल-वन्दन ।
तृतीय श्लोकेर अर्थ शुन सर्व-जन ॥१०४॥
*एइ —ये, इन; दुइ —दो; श्लोके —श्लोकों में; कैल —मैंने की; मङ्गल —मंगल; वन्दन —वन्दना; तृतीय —तीसरे; श्लोकेर —श्लोक के; अर्थ —अर्थ; शुन —कृपया सुनिए; सर्व-जन —सब लोग।*


### अनुवाद
मैंने इन दोनों श्लोकों के माध्यम से भगवान् से आशीष प्राप्त करने की कामना की है (इस अध्याय के श्लोक १ और २)। अब कृपा करके तृतीय श्लोक के तात्पर्यको ध्यानपूर्वक सुनें।


## Verse ad.1.105
वक्तव्य-बाहुल्य, ग्रन्थ-विस्तारेर डरे ।
विस्तारे ना वर्णि, सारार्थ कहि अल्पाक्षरे ॥१०५॥
*वक्तव्य —बोले जाने वाले शब्दों का; बाहुल्य —अधिकता; ग्रन्थ —ग्रंथ की; विस्तारेर —बड़ी पुस्तक की; डरे —डर के मारे; विस्तारे —विस्तृत रूप में; ना —नहीं; वर्णि —मैं वर्णन करता हूँ; सार-अर्थ —संक्षिप्त अर्थ, सार; कहि —मैं कहता हूँ; अल्प-अक्षरे —थोड़े शब्दों में।*


### अनुवाद
इस ग्रंथ के विस्तार-भय से मैं जान-बूझकर विस्तृत वर्णन से बच रहा हूँ। मैं यथासम्भव संक्षेप में सार-वर्णन करूँगा।


## Verse ad.1.106
‘‘मितं च सारं च वचो हि वाग्मिता’’ इति ॥१०६॥
*मितम् —संक्षिप्त; च —और; सारम् —सार; च —तथा; वच: —वाणी; हि —निश्चय ही; वाग्मिता —वाक्पटुता; इति —इस तरह।*


### अनुवाद

## Verse ad.1.107
‘‘संक्षेप में कहा गया साररूपी सत्य ही सच्ची वाक्पटुता है।’’

शुनिले खण्डिबे चित्तेर अज्ञानादि दोष ।
कृष्णे गाढ़ प्रेम हबे, पाइबे सन्तोष ॥१०७॥
*शुनिले —सुनने पर; खण्डिबे —दूर करेगा; चित्तेर —हृदय की; अज्ञान-आदि —अज्ञानता आदि; दोष —दोष; कृष्णे —भगवान् कृष्ण में; गाढ़ —प्रगाढ़; प्रेम —प्रेम; हबे —होगा; पाइबे —प्राप्त करेगा; सन्तोष —संतोष।*


### अनुवाद
विनीत भाव से इसका श्रवण करने मात्र से ही मनुष्य का हृदय अज्ञान के सारे दोषों से मुक्त हो जायेगा और उसे कृष्ण का प्रगाढ़ प्रेम प्राप्त होगा। यही शान्ति का मार्ग है।


## Verse ad.1.108-109
श्री-चैतन्य-नित्यानन्द-अद्वैत-महत्त्व ।
ताँर भक्त-भक्ति-नाम-प्रेम-रस-तत्त्व ॥१०८॥
भिन्न भिन्न लिखियाछि करिया विचार ।
शुनिले जानिबे सब वस्तु-तत्त्व-सार ॥१०९॥
*श्री-चैतन्य —श्री चैतन्य महाप्रभु की; नित्यानन्द —भगवान् नित्यानन्द का; अद्वैत —श्री अद्वैत का; महत्त्व —महत्त्व; ताँर —उनके; भक्त —भक्तगण; भक्ति —भक्ति; नाम —नाम; प्रेम —प्रेम; रस —रस; तत्त्व —वास्तविक प्रकृति; भिन्न भिन्न —भिन्न भिन्न; लिखियाछि —जो मैंने लिखा; करिया —करना; विचार —विचार; शुनिले —सुनकर; जानिबे —जानेगा; सब —सब; वस्तु-तत्त्व-सार —परम सत्य का सार।*


### अनुवाद
यदि कोई धैर्यपूर्वक श्री चैतन्य महाप्रभु, श्री नित्यानन्द प्रभु तथा श्री अद्वैत प्रभु एवं उनके भक्तों, भक्ति-कार्यों, नाम, यश तथा उनके दिव्य प्रेममय आदान-प्रदानों के रसों की महिमा का श्रवण करेगा, तो वह परम सत्य के सार को जान सकेगा। इसलिए मैंने इनका वर्णन ( चैतन्य-चरितामृत में) तर्क तथा विवेक के साथ किया है।


## Verse ad.1.110
श्री-रूप-रघुनाथ-पदे यर आश ।
चैतन्य-चरितामृत कहे कृष्णदास ॥११०॥
*श्री-रूप —श्रील रूप गोस्वामी; रघुनाथ —श्रील रघुनाथ दास गोस्वामी; पदे —के चरणकमलों पर; यार —जिसकी; आश —आशा; चैतन्य-चरितामृत —चैतन्य-चरितामृत नामक ग्रंथ; कहे —वर्णन करता है; कृष्णदास —श्रील कृष्णदास कविराज गोस्वामी।*


### अनुवाद
श्री रूप तथा श्री रघुनाथ के चरणकमलों की स्तुति करते हुए, सदैव उनकी कृपा की कामना करते हुए और उनके चरणों का अनुसरण करते हुए मैं, कृष्णदास, श्री चैतन्य-चरितामृत का वर्णन कर रहा हूँ।

---
{"dg-publish":true,"permalink":"/cc-hi/adi-lila/chapter10/","created":"2025-01-05T19:32:03.644+05:30","updated":"2025-03-06T13:13:00.986+05:30"}
---


# Ādi-līlā

# Chapter 10 -     चैतन्य-वृक्ष के स्कन्ध, शाखाएँ तथा उपशाखाएँ

इस अध्याय में श्री चैतन्य महाप्रभु नामक वृक्ष की शाखाओं का वर्णन हुआ है।


## Verse ad.10.1
श्री-चैतन्य-पदाम्भोज-मधुपेभ्यो नमो नम: ।
कथञ्चिदाश्रयाद् येषां श्वापि तद्गन्ध-भाग्भवेत् ॥१॥
*श्री-चैतन्य —श्री चैतन्य महाप्रभु ; पद-अम्भोज —चरणकमल ; मधु —मधु ; पेभ्य: —उनको जो पीते हैं ; नम: —सादर नमस्कार ; नम: —सादर नमस्कार ; कथञ्चित् —थोड़ा सा ; आश्रयात् —आश्रय लेकर ; येषाम् —जिनका ; श्वा —कुत्ता ; अपि —भी ; तत्-गन्ध —कमल पुष्प की सुगंध ; भाक् —भागीदार ; भवेत् —हो सकता है।*


### अनुवाद
मैं भ्रमरों के समान उन भक्तों के चरणकमलों में बारम्बार नमस्कार करता हूँ, जो चैतन्य महाप्रभु के चरणकमलों के मधु का निरन्तर आस्वादन करते हैं। यदि कुत्ते जैसा अभक्त भी किसी प्रकार ऐसे भक्तों की शरण में पहुँच जाता है, तो उसे भी कमल के फूल की सुगन्धि का आनन्द प्राप्त होता है।


### तात्पर्य
इस सम्बन्ध में कुत्ते का दृष्टान्त अत्यन्त महत्त्वपूर्ण है। सामान्यतया कुत्ता किसी समय भक्त नहीं बनता , किन्तु कभी-कभी यह देखा जाता है कि भक्त का कुत्ता भी धीरे-धीरे भक्त बन जाता है। हमने वास्तव में देखा है कि कुत्ते में तुलसी के पौधे के लिए भी कोई आदर नहीं होता। बल्कि , वह स्वभाववश तुलसी के पौधे पर पेशाब करना चाहता है। अतएव कुत्ता पहले दर्जे का अभक्त होता है। लेकिन श्री चैतन्य महाप्रभु का संकीर्तन आन्दोलन इतना प्रबल है कि कुत्ते जैसा अभक्त भी चैतन्य महाप्रभु के भक्त की संगति से धीरे-धीरे भक्त बन सकता है। चैतन्य महाप्रभु के एक महान् गृहस्थ भक्त श्रील शिवानन्द सेन जब जगन्नाथ पुरी जा रहे थे , तो एक कुत्ता उनसे आकर्षित होकर उनके साथ चल पड़ा। यह कुत्ता उनके साथ चलता रहा और अन्त में चैतन्य महाप्रभु का दर्शन करने जा पहुँचा ; फलत: उसको मोक्ष मिल गया। इसी प्रकार श्रीवास ठाकुर के घर के कुत्ते तथा बिल्लियाँ भी मोक्ष-लाभ प्राप्त कर सके। बिल्लियों , कुत्तों तथा अन्य पशुओं से भक्त बनने की आशा नहीं की जाती , किन्तु शुद्ध भक्त की संगति में इनका भी उद्धार हो जाता है।


## Verse ad.10.2
जय जय श्री-कृष्ण-चैतन्य-नित्यानन्द ।
जयाद्वैतचन्द्र जय गौर-भक्त-वृन्द ॥२॥
*जय जय —जय हो ; श्री-कृष्ण-चैतन्य —श्रीकृष्ण चैतन्य महाप्रभु की ; नित्यानन्द —नित्यानन्द प्रभु ; जय अद्वैत-चन्द्र —अद्वैत प्रभु की जय हो ; जय —जय हो ; गौर-भक्त-वृन्द —चैतन्य महाप्रभु के भक्तों जिन में श्रीवास मुख्य है।*


### अनुवाद
श्री चैतन्य महाप्रभु तथा नित्यानन्द प्रभु की जय हो! श्री अद्वैत प्रभु की जय हो और श्रीवास समेत चैतन्य महाप्रभु के भक्तों की जय हो!


## Verse ad.10.3
एइ मालीर——एइ वृक्षेर अकथ्य कथन ।
एबे शुन मुख्य-शाखार नाम-विवरण ॥३॥
*एइ मालीर —इस माली का ; एइ वृक्षेर —इस वृक्ष का ; अकथ्य कथन —अचिन्त्य वर्णन ; एबे —अब ; शुन —सुनो ; मुख्य —मुख्य ; शाखार —शाखाओं के ; नाम —नामों का ; विवरण —वर्णन।*


### अनुवाद
माली तथा वृक्ष के रूप में श्री चैतन्य महाप्रभु का वर्णन अकल्पनीय है। अब इस वृक्ष की शाखाओं के विषय में ध्यान से सुनिये।


## Verse ad.10.4
चैतन्य-गोसाञिर यत पारिषद-चय ।
गुरु-लघु-भाव ताँर ना हय निश्चय ॥४॥
*चैतन्य —चैतन्य महाप्रभु ; गोसाञिर —परम आध्यात्मिक गुरू का ; यत —सब ; पारिषद-चय —पार्षद समूह ; गुरु-लघु-भाव — बड़े एवं छोटे के मनोभाव ; ताँर —उनके ; ना —नहीं ; हय —होते हैं ; निश्चय —निश्चित।*


### अनुवाद
श्री चैतन्य महाप्रभु के अनेक पार्षद थे, किन्तु इनमें से किसी को भी ऊँचा या नीचा नहीं समझना चाहिए। इसका निर्धारण नहीं किया जा सकता।


## Verse ad.10.5
यत यत महान्त कैला ताँ-सबार गणन ।
केह करिबारे नारे ज्येष्ठ-लघु-क्रम ॥५॥
*यत यत —जितने वहाँ है ; महान्त —महान् भक्त ; कैला —बनाये ; ताँ-सबार —उन सबको ; गणन —गिनती ; केह —वे सभी ; करिबारे नारे —नहीं कर सकते ; ज्येष्ठ —ज्येष्ठ ; लघु —कनिष्ठ ; क्रम —क्रम।*


### अनुवाद
श्री चैतन्य महाप्रभु के सम्प्रदाय के सारे महापुरुषों की गणना इन भक्तों में होती है, किन्तु इनमें कौन छोटा है और कौन बड़ा—इसका अन्तर नहीं हो सकता।


## Verse ad.10.6
अतएव ताँ-सबारे करि’ नमस्कार ।
नाम-मात्र करि, दोष ना लबे आमार ॥६॥
*अतएव —अतएव ; ताँ-सबारे — उन सबको ; करि’ —करके ; नमस्कार —नमस्कार करता हूँ ; नाम-मात्र —नाम-मात्र में ; करि —मैं करता हूँ ; दोष — दोष ; ना —नहीं ; लबे —लेना ; आमार —मेरा।*


### अनुवाद
मैं उन सबको आदर स्वरूप नमस्कार करता हूँ। मेरी उनसे विनती है कि वे मेरे अपराधों पर ध्यान न दें।


## Verse ad.10.7
वन्दे श्री-कृष्ण-चैतन्य-प्रेमामर-तरो: प्रियान् ।
शाखा-रूपान्भक्त-गणान्कृष्ण-प्रेम-फल-प्रदान् ॥७॥
*वन्दे —मैं नमस्कार करता हूँ ; श्री-कृष्ण-चैतन्य —श्री चैतन्य महाप्रभु को ; प्रेम-अमर-तरो: —भगवत्प्रेम से भरे शाश्वत वृक्ष का ; प्रियान् —भक्तों की ; शाखा-रूपान् —शाखाओं के रूप में ; भक्त-गणान् —सभी भक्त ; कृष्ण-प्रेम —कृष्ण-प्रेम ; फल —फल के ; प्रदान् —दाता , देनेवाले।*


### अनुवाद
मैं भगवत्प्रेम के शाश्वत् वृक्ष-रूपी श्री चैतन्य महाप्रभु के समस्त प्रिय भक्तों को नमस्कार करता हूँ। मैं इस वृक्ष की समस्त शाखाओं-रूपी महाप्रभु के उन भक्तों को नमस्कार करता हूँ, जो कृष्ण-प्रेम रूपी फल का वितरण करते हैं।


### तात्पर्य
श्री कृष्णदास कविराज गोस्वामी चैतन्य महाप्रभु के समस्त प्रचारक भक्तों को ऊँच-नीच का भेदभाव किये बिना नमस्कार करते हुए एक उदाहरण प्रस्तुत करते हैं। किन्तु दुर्भाग्यवश इस समय भगवान् चैतन्य के ऐसे अनेक मूर्ख तथाकथित भक्त हैं , जो ऐसा भेद करते हैं। उदाहरणार्थ , ‘‘ प्रभुपाद’’ की उपाधि आध्यात्मिक गुरुओं को विशेषकर प्रख्यात गुरुओं को अर्पित की जाती है , जैसे श्रील रूप गोस्वामी प्रभुपाद , श्रील जीव गोस्वामी प्रभुपाद या श्रील भक्तिसिद्धान्त सरस्वती गोस्वामी प्रभुपाद। किन्तु जब हमारे शिष्यों ने अपने गुरु को ‘‘प्रभुपाद’’ के रूप में सम्बोधित करना चाहा , तो कुछ मूर्ख लोग ईर्ष्या करने लगे। वे हरे कृष्ण आन्दोलन के प्रचार-कार्य पर विचार किये बिना ही हमारे शिष्यों से इसलिए ईर्ष्या करने लगे , क्योंकि उन्होंने अपने गुरु को प्रभुपाद कहकर सम्बोधित करना शुरू कर दिया था। फलत: उन्होंने कृष्णभावनामृत आन्दोलन के महत्त्व को कम करने के लिए अन्य ऐसे ही ईर्ष्यालु व्यक्तियों के साथ मिलकर एक गुट बना लिया। ऐसे ही मूर्खों को सुधारने के उद्देश्य से कृष्णदास कविराज गोस्वामी स्पष्ट कहते हैं— केह करिबारे नारे ज्येष्ठ-लघु-क्रम। जो कोई भी श्री चैतन्य महाप्रभु के सम्प्रदाय का प्रामाणिक प्रचारक होगा , उसे महाप्रभु के असली भक्तों का सम्मान करना चाहिए। उसे किसी एक प्रचारक को महान् और दूसरे को तुच्छ मानकर ईर्ष्या नहीं करनी चाहिए। यह भौतिक भेदभाव है , जिसका आध्यात्मिक स्तर पर कोई महत्त्व नहीं है। इसीलिए कृष्णदास कविराज गोस्वामी चैतन्य महाप्रभु सम्प्रदाय के उन समस्त प्रचारकों का समान रूप से आदर करते हैं , जिनकी उपमा वृक्ष की शाखाओं से की गई है। इस्कॉन भी इनमें से एक शाखा है , अतएव महाप्रभु के समस्त निष्ठावान भक्तों द्वारा इसका आदर किया जाना चाहिए।


## Verse ad.10.8
श्रीवास पण्डित, आर श्री-राम पण्डित ।
दुइ भाइ——दुइ शाखा, जगते विदित ॥८॥
*श्रीवास पण्डित —श्रीवास पण्डित ; आर —और ; श्री-राम पण्डित —श्रीराम पण्डित ; दुइ भाइ —दोनों भाई ; दुइ शाखा —दो शाखाएँ ; जगते —संसार में ; विदित —प्रसिद्ध।*


### अनुवाद
श्रीवास पण्डित तथा श्रीराम पण्डित—इन दोनों भाइयों से दो शाखाएँ प्रारम्भ हुईं, जो संसार में सर्वविदित हैं।


### तात्पर्य
गौर-गणोद्देश दीपिका ( श्लोक ९०) में श्रीवास पण्डित (श्रीवास ठाकुर) को नारद मुनि और उनके छोटे भाई श्रीराम पण्डित को नारद के घनिष्ठ मित्र पर्वत मुनि का अवतार माना गया है। श्रीवास पण्डित की पत्नी मालिनी को कृष्ण की धाय अम्बिका की अवतार माना गया है , जिसने भगवान् कृष्ण को अपने स्तनों से दूध पिलाया था। और जैसाकि पहले बताया जा चुका है , श्रीचैतन्य भागवत के लेखक ठाकुर वृन्दावन दास की माता नारायणी , जो श्रीवास पण्डित की भतीजी थीं , कृष्ण-लीला में अम्बिका की बहन थीं। श्रीचैतन्य-भागवत से पता चलता है कि महाप्रभु द्वारा संन्यास ग्रहण करने के बाद श्रीवास पण्डित ने भी विरहवश नवद्वीप छोड़ दिया था और वे कुमारहट्ट में रहने लगे थे।


## Verse ad.10.9
श्रीपति, श्रीनिधि——ताँर दुइ सहोदर ।
चारि भाइर दास-दासी, गृह-परिकर ॥९॥
*श्रीपति —श्रीपति ; श्रीनिधि —श्रीनिधि ; ताँर —उनके ; दुइ —दो ; सहोदर —अपने भाई ; चारि —चार ; भाइर —भाई ; दास-दासी —परिवार के सदस्य , दास और दासियाँ ; गृह-परिकर —सभी एक ही परिवार में गिने जाते हैं।*


### अनुवाद
उनके अन्य दो भाइयों के नाम श्रीपति तथा श्रीनिधि थे। उन चारों भाइयों, उनके नौकरों तथा नौकरानियों को एक बृहद् शाखा माना जाता है।


## Verse ad.10.10
दुइ शाखार उपशाखाय ताँ-सबार गणन ।
याँर गृहे महाप्रभुर सदा सङ्कीर्तन ॥१०॥
*दुइ शाखार —दो शाखाओं की ; उपशाखाय —उपशाखाओं पर ; ताँ-सबार —उन सबकी ; गणन —गिनती ; याँर गृहे —जिनके घर में ; महाप्रभुर —चैतन्य महाप्रभु का ; सदा —सदा ; सङ्कीर्तन —संकीर्तन।*


### अनुवाद
इन दोनों शाखाओं से निकलने वाली उपशाखाओं की कोई गिनती नहीं है। श्री चैतन्य महाप्रभु नित्य ही श्रीवास पण्डित के घर में संकीर्तन किया करते थे।


## Verse ad.10.11
चारि भाइ सवंशे करे चैतन्येर सेवा ।
गौरचन्द्र विना नाहि जाने देवी-देवा ॥११॥
*चारि भाइ —चारों भाई ; सवंशे —सारे परिवार जनों के साथ ; करे —करते हैं ; चैतन्येर —श्री चैतन्य महाप्रभु की ; सेवा —सेवा ; गौरचन्द्र —गौरचन्द्र (श्री चैतन्य महाप्रभु) ; विना —के अतिरिक्त ; नाहि जाने —नहीं जानते ; देवी —देवी ; देवा —अथवा देवता।*


### अनुवाद
ये चारों भाई तथा उनके पारिवारिक सदस्य श्री चैतन्य महाप्रभु की सेवा में पूरी तरह लगे रहते थे। वे अन्य किसी देवता या देवी को नहीं जानते थे।


### तात्पर्य
श्रील नरोत्तम दास ठाकुर ने कहा है— अन्य देवाश्रय नाइ , तोमारे कहिनु भाइ , एइ भक्ति परम-कारण — यदि कोई शुद्ध भक्त बनना चाहता है , तो उसे किसी देवता या देवी की शरण में नहीं जाना चाहिए। मूर्ख मायावादी कहते हैं कि देवताओं की पूजा करना पूर्ण पुरुषोत्तम परमेश्वर की पूजा के समान है ; किन्तु यह सही नहीं है। इस दर्शन के कारण लोग नास्तिकता की ओर उन्मुख होते हैं। जिसे इसका कोई अनुमान नहीं है कि वास्तव में ईश्वर हैं क्या , वह अपने द्वारा कल्पित किसी भी रूप को या किसी भी धूर्त को जिसे वह स्वीकार कर ले , ईश्वर मान लेता है। इस तरह से सस्ते देवताओं या ईश्वर के अवतारों को मान लेना वास्तव में नास्तिकता है। अतएव हम इस नतीजे पर पहुँचते हैं कि जो लोग देवताओं को या अपने आपको ईश्वर का अवतार घोषित करने वालों को पूजते हैं , वे सभी नास्तिक हैं। उनका ज्ञान नष्ट हो चुका होता है , जिसकी पुष्टि भगवद्गीता ( ७.२०) द्वारा होती है— कामैस्तैस्तैर्हृतज्ञाना: प्रपद्यन्तेऽन्यदेवता: —‘‘ जिनके मन भौतिक इच्छाओं के फलस्वरूप विकृत हो चुके हैं , वे देवताओं की शरण ग्रहण करते हैं।’’ दुर्भाग्यवश , जो लोग कृष्णभावनामृत का अनुशीलन नहीं करते और वैदिक ज्ञान को सही ढंग से नहीं समझते , वे किसी भी धूर्त को ईश्वर का अवतार मान लेते हैं और उनका यह कहना है कि मात्र किसी देवता की पूजा करके अवतार बना जा सकता है। ऐसे गलत दार्शनिक विचार हिन्दू धर्म के नाम पर चल रहे हैं , लेकिन कृष्णभावनामृत आन्दोलन इसको समर्थन नहीं देता। वस्तुत: हम इनकी डटकर भर्त्सना करते हैं। देवताओं एवं तथाकथित ईश्वर के अवतारों की ऐसी पूजा को शुद्ध कृष्णभावनामृत आन्दोलन से जोड़कर कभी भी नहीं देखा जाना चाहिए।


## Verse ad.10.12
‘आचार्यरत्न’ नाम धरे बड़ एक शाखा ।
ताँर परिकर, ताँर शाखा-उपशाखा ॥१२॥
*आचार्यरत्न —आचार्यरत्न ; नाम —नाम ; धरे —वे स्वीकार करते हैं ; बड़ —बड़ी ; एक —एक ; शाखा —शाखा ; ताँर —उसके ; परिकर —साथी ; ताँर —उसकी ; शाखा —शाखा ; उपशाखा —उपशाखाएँ।*


### अनुवाद
‘आचार्यरत्न’ एक अन्य बड़ी शाखा थे और उनके पार्षद उपशाखाएँ थे।


## Verse ad.10.13
आचार्यरत्नेर नाम ‘श्री-चन्द्रशेखर’—— ।
याँर घरे देवी-भावे नाचिला ईश्वर ॥१३॥
*आचार्यरत्नेर —आचार्यरत्न का ; नाम —नाम ; श्री-चन्द्रशेखर —श्री चन्द्रशेखर ; याँर —जिनके ; घरे —घर में ; देवी-भावे —देवी के भाव में ; नाचिला —नृत्य किया ; ईश्वर — श्री चैतन्य महाप्रभु।*


### अनुवाद
आचार्यरत्न को श्री चन्द्रशेखर आचार्य भी कहते थे। उनके घर में एक नाटक में चैतन्य महाप्रभु ने लक्ष्मी का अभिनय किया था।


### तात्पर्य
श्री चैतन्य महाप्रभु की उपस्थिति में नाटक भी खेले जाते थे , किन्तु इसमें भाग लेने वाले शुद्ध भक्त होते थे। किसी बाहरी व्यक्ति को इसमें आने की अनुमति नहीं दी जाती थी। इस्कॉन के सदस्यों को इसका अनुसरण करना चाहिए। जब भी वे श्री चैतन्य महाप्रभु या भगवान् कृष्ण के जीवन के विषय में किसी नाटक का मंचन करें , तब अभिनयकर्ता शुद्ध भक्त ही होने चाहिए। पेशेवर अभिनेताओं तथा नाट्यकारों को भक्ति का कोई ज्ञान नहीं होता , अतएव यद्यपि वे अत्यन्त कलापूर्ण ढंग से अभिनय कर सकते हैं , लेकिन ऐसे प्रदर्शनों में प्राण नहीं होते। श्रील भक्तिसिद्धान्त सरस्वती ठाकुर ऐसे अभिनेता को यात्रादले नारद कहते थे , जिसका अर्थ है ‘‘पाखण्डी नारद।’’ कभी-कभी कोई अभिनेता नाटक में नारद का अभिनय करता है , यद्यपि उसका निजी जीवन नारद जैसा बिल्कुल नहीं होता , क्योंकि वह भक्त नहीं है। श्री चैतन्य महाप्रभु तथा भगवान् कृष्ण की लीला सम्बन्धी अभिनय में ऐसे अभिनेताओं की आवश्यकता नहीं है।

श्री चैतन्य महाप्रभु चन्द्रशेखर के घर में अद्वैत प्रभु , श्रीवास ठाकुर तथा अन्य भक्तों के साथ नाटक किया करते थे। जिस स्थान पर चन्द्रशेखर का घर था , अब वह व्रजपत्तन कहलाता है। श्रील भक्तिसिद्धान्त सरस्वती ठाकुर ने इस स्थान पर श्री चैतन्य मठ की एक शाखा की स्थापना की। जब श्री चैतन्य महाप्रभु ने संन्यास लेने का निश्चय कर लिया , तो इसकी सूचना श्री नित्यानन्द प्रभु ने श्री चन्द्रशेखर आचार्य को दी ; अतएव जब महाप्रभु ने कटवा में केशव भारती से संन्यास ग्रहण किया , तब वे उपस्थित थे। वे ही पहले व्यक्ति थे , जिन्होंने नवद्वीप में महाप्रभु द्वारा संन्यास ग्रहण करने की बात के समाचार दिये। श्री चन्द्रशेखर आचार्य चैतन्य महाप्रभु की लीलाओं की अनेक महत्त्वपूर्ण घटनाओं के समय उपस्थित थे। अतएव उन्हें श्री चैतन्य-वृक्ष की दूसरी शाखा माना जाता है।


## Verse ad.10.14
पुण्डरीक विद्यानिधि——बड़-शाखा जानि ।
याँर नाम लञा प्रभु कान्दिला आपनि ॥१४॥
*पुण्डरीक विद्यानिधि — पुण्डरीक विद्यानिधि ; बड़-शाखा —एक अन्य बड़ी शाखा ; जानि —मैं जानता हूँ ; याँर नाम —जिनका नाम ; लञा —लेकर ; प्रभु —महाप्रभु ; कान्दिला —रोए ; आपनि —स्वयं।*


### अनुवाद
तृतीय बड़ी शाखा पुण्डरीक विद्यानिधि थे, जो श्री चैतन्य महाप्रभु को इतने प्रिय थे कि कभी-कभी उनकी अनुपस्थिति में महाप्रभु स्वयं रो पड़ते थे।


### तात्पर्य
गौरगणोद्देश-दीपिका ( ५४) में श्रील पुण्डरीक विद्यानिधि को कृष्णलीला में श्रीमती राधारानी के पिता बतलाया गया है। अतएव चैतन्य महाप्रभु उन्हें पिता तुल्य मानते थे। पुण्डरीक विद्यानिधि के पिता बाणेश्वर नाम से प्रसिद्ध थे। एक अन्य मत के अनुसार वे शुक्लाम्बर ब्रह्मचारी थे और उनकी माता का नाम गंगादेवी था। एक मत के अनुसार बाणेश्वर श्री शिवराम गंगोपाध्याय के वंशज थे। पुण्डरीक विद्यानिधि का मूल निवास पूर्वी बंगाल (आजकल बाँग्ला देश) में ढाका के निकट बाघिया गाँव में था , जिसमें वारेन्द्र कुल के ब्राह्मण परिवार रहते थे। कभी-कभी ये वारेन्द्र ब्राह्मण एक अन्य कुल के राढ़ीय ब्राह्मणों से झगड़ पड़ते थे। इसलिए पुण्डरीक विद्यानिधि के परिवार का बहिष्कार कर दिया गया , जिससे वे सम्मानपूर्वक न रह सके।

श्रील भक्तिसिद्धान्त सरस्वती ठाकुर अपने अनुभाष्य में लिखते हैं कि इस परिवार का एक सदस्य वृन्दावन में रह रहा है , जिसका नाम सरोजानन्द गोस्वामी है। इस परिवार की एक विशेषता यह थी कि हर सदस्य को केवल एक ही पुत्र था या पुत्र था ही नहीं , अतएव यह परिवार बहुत विस्तृत नहीं था। पूर्वी बंगाल में चट्टग्राम नामक जिले में एक स्थान है , जिसका नाम हाटहाजारी है , जिससे कुछ ही दूरी पर मेखला ग्राम है , जहाँ पुण्डरीक विद्यानिधि के पूर्वज रहते थे। चट्टग्राम से घोड़े , बैलगाड़ी अथवा स्टीमर द्वारा मेखलाग्राम पहुँचा जा सकता है। स्टीमर स्टेशन का नाम अन्नपूर्णार घाट है। यहाँ से दो मील दक्षिण-पश्चिम की ओर पुण्डरीक विद्यानिधि का जन्मस्थान है। यहाँ पर पुण्डरीक विद्यानिधि ने जो मन्दिर बनवाया था , वह अब बहुत जीर्ण हो गया है और उसकी मरम्मत किये जाने की आवश्यकता है। इसके बिना यह मन्दिर शीघ्र ही ध्वस्त हो सकता है। इस मन्दिर में ईंटों पर दो लेख खुदे हैं , किन्तु वे इतने पुराने हैं कि उन्हें पढ़ा नहीं जा सकता। इस मन्दिर से २०० गज दक्षिण की ओर एक दूसरा मन्दिर है और कुछ लोग कहते हैं कि यही पुण्डरीक विद्यानिधि द्वारा बनवाया गया प्राचीन मन्दिर है।

श्री चैतन्य महाप्रभु पुण्डरीक विद्यानिधि को ‘‘पिता’’ कहते थे और उन्होंने उन्हें प्रेमनिधि की उपाधि दी थी। पुण्डरीक विद्यानिधि बाद में गदाधर पण्डित के गुरु और स्वरूप दामोदर के घनिष्ठ मित्र बने। गदाधर पण्डित ने पहले पुण्डरीक विद्यानिधि को सामान्य साहूकार समझा था , किन्तु बाद में श्री चैतन्य महाप्रभु के बतलाने पर वे उनके शिष्य बन गये। पुण्डरीक विद्यानिधि के जीवन की एक अन्य घटना जगन्नाथ मन्दिर के पुजारी की निन्दा करने से सम्बन्धित है , जिसके दण्डस्वरूप जगन्नाथ प्रभु ने स्वयं उनके मुँह पर चपत लगाई। इसका उल्लेख श्रीचैतन्य-भागवत के अन्त्य खण्ड के अध्याय सात में हुआ है। श्रील भक्तिसिद्धान्त सरस्वती ठाकुर हमें बतलाते हैं कि उनके समय में पुण्डरीक विद्यानिधि के परिवार के दो वंशज जीवित थे , जिनके नाम श्री हरकुमार स्मृतितीर्थ तथा श्रीकृष्णकिंकर विद्यालंकार थे। अधिक जानकारी के लिए वैष्णव-मञ्जुषा नामक शब्दकोश देखना चाहिए।


## Verse ad.10.15
बड़ शाखा,——गदाधर पण्डित-गोसाञि ।
तेंहो लक्ष्मी-रूपा, ताँर सम केह नाइ ॥१५॥
*बड़ शाखा —बड़ी शाखा ; गदाधर पण्डित-गोसाञि —गदाधर पण्डित के वंशज या शिष्य ; तेंहो —गदाधर पण्डित ; लक्ष्मी-रूपा —भगवान् कृष्ण की आह्लादिनी शक्ति के अवतार ; ताँर —उनके ; सम —समान ; केह —कोई भी ; नाइ —नहीं है।*


### अनुवाद
चौथी शाखा गदाधर पण्डित को श्रीकृष्ण की ह्लादिनी शक्ति के अवतार के रूप में वर्णित किया जाता है। अतएव उनकी बराबरी कोई नहीं कर सकता।


### तात्पर्य
गौरगणोद्देश-दीपिका ( १४७-५३) में कहा गया है , ‘‘ श्रीकृष्ण की ह्लादिनी शक्ति पहले वृन्दावनेश्वरी नाम से विख्यात थीं। अब श्री चैतन्य महाप्रभु की लीलाओं में श्री गदाधर पण्डित के रूप में उनका आविर्भाव हुआ है।’’ श्री स्वरूप दामोदर गोस्वामी ने इंगित किया है कि कृष्ण की ह्लादिनी शक्ति लक्ष्मी के रूप में वे भगवान् को पहले श्यामसुन्दर वल्लभा के रूप में अत्यन्त प्रिय थीं। वही श्यामसुन्दर वल्लभा चैतन्य महाप्रभु की लीलाओं में गदाधर पण्डित के रूप में उपस्थित रहीं। पहले वे ललिता सखी के रूप में श्रीमती राधारानी की सेवा के लिए सर्वदा समर्पित थीं। इस प्रकार गदाधर पण्डित एक साथ श्रीमती राधारानी तथा ललिता सखी के अवतार हैं। चैतन्य-चरितामृत के इस खण्ड के बारहवें अध्याय में गदाधर पण्डित के वंशजों अथवा उनकी गुरु-शिष्य परम्परा का वर्णन हुआ है।


## Verse ad.10.16
ताँर शिष्य-उपशिष्य,——ताँर उपशाखा ।
एइमत सब शाखा-उपशाखार लेखा ॥१६॥
*ताँर —उनके ; शिष्य —शिष्य ; उपशिष्य —उपशिष्य एवं प्रशंसक ; ताँर —उसकी ; उपशाखा — उपशाखाएँ ; एइमत —इस प्रकार ; सब —सब ; शाखा —शाखाएँ ; उपशाखार —उपशाखाएँ ; लेखा — लिखकर वर्णन करना।*


### अनुवाद
उनके शिष्य तथा प्रशिष्य उनकी उपशाखाएँ हैं। उन सबका वर्णन कर पाना कठिन होगा।


## Verse ad.10.17
वक्रेश्वर पण्डित——प्रभुर बड़ प्रिय भृत्य ।
एक-भावे चब्बिश प्रहर याँर नृत्य ॥१७॥
*वक्रेश्वर पण्डित —वक्रेश्वर पण्डित ; प्रभुर —महाप्रभु के ; बड़ —अत्यन्त ; प्रिय —प्रिय ; भृत्य —सेवक ; एक-भावे —लगातार वही भाव में ; चब्बिश —चौबीस ; प्रहर —तीन घण्टे का एक प्रहर ; याँर —जिनका ; नृत्य —नृत्य।*


### अनुवाद
वृक्ष की पाँचवीं शाखा वक्रेश्वर पण्डित श्री चैतन्य महाप्रभु के अत्यन्त प्रिय सेवक थे। वे बहत्तर घंटे तक लगातार भावविभोर होकर नृत्य कर सकते थे।


### तात्पर्य
गौरगणोद्देश दीपिका ( ७१) में कहा गया है कि वक्रेश्वर पण्डित अनिरुद्ध के अवतार थे , जो विष्णु-चतुर्व्यूह (वासुदेव , संकर्षण , अनिरुद्ध तथा प्रद्युम्न) में से एक थे। वे लगातार ७२ घंटे तक अद्भुत ढंग से नृत्य कर सकते थे। जब श्री चैतन्य महाप्रभु ने श्रीवास पण्डित के घर पर अभिनय में भाग लिया था , तब वक्रेश्वर पण्डित मुख्य नर्तकों में से एक थे और वे लगातार उतनी देर तक नाचते रहे। श्री चैतन्य महाप्रभु के एक उड़िया भक्त श्री गोविन्द दास ने अपनी पुस्तक गौर कृष्णोदय में वक्रेश्वर पण्डित के जीवन-चरित्र का वर्णन किया है। उड़ीसा में वक्रेश्वर पण्डित के अनेक शिष्य हैं और वे उड़िया होते हुए भी गौड़ीय वैष्णव कहलाते हैं। इन शिष्यों में श्री गोपाल गुरु तथा उनके शिष्य श्री ध्यानचन्द्र गोस्वामी उल्लेखनीय हैं।


## Verse ad.10.18
आपने महाप्रभु गाय याँर नृत्य-काले ।
प्रभुर चरण धरि’ वक्रेश्वर बले ॥१८॥
*आपने —स्वयं ; महाप्रभु —श्री चैतन्य महाप्रभु ; गाय —गाते ; याँर —जिनके ; नृत्य-काले —नृत्य के समय ; प्रभुर —महाप्रभु के ; चरण —चरणकमल ; धरि’ —पकड़कर ; वक्रेश्वर —वक्रेश्वर पण्डित ; बले —बोले।*


### अनुवाद
जब वक्रेश्वर पण्डित नाच रहे थे, तब स्वयं श्री चैतन्य महाप्रभु ने गाना गाया। फलत: वक्रेश्वर पण्डित महाप्रभु के चरणकमलों पर गिर पड़े और इस प्रकार बोले।


## Verse ad.10.19
‘‘दश-सहस्र गन्धर्व मोरे देह’ चन्द्रमुख ।
तारा गाय, मुञि नाचों——तबे मोर सुख’’ ॥१९॥
*दश-सहस्र —दस हजार ; गन्धर्व —गन्धर्व लोक के निवासी ; मोरे —मुझे ; देह’ —कृपया दें ; चन्द्र-मुख —चन्द्र मुख ; तारा गाय —उन्हें गाने दो ; मुञि नाचों —मुझे नाचने दो ; तबे —तब ; मोर —मेरा ; सुख —सुख।*


### अनुवाद
‘‘हे चन्द्रमुख! कृपया मुझे आप दस हजार गन्धर्व दें। जब मैं नाचूँ और वे गाएँ, तब मैं परम प्रसन्न होऊँगा।’’


### तात्पर्य
गन्धर्वलोक के निवासी गन्धर्व स्वर्गिक गवैयों के रूप में विख्यात हैं। जब भी स्वर्गलोक में गायन की आवश्यकता होती है , तब गाने के लिए गन्धर्वों को बुलाया जाता है। गन्धर्व लगातार कई दिनों तक गा सकते हैं , इसीलिए वक्रेश्वर पण्डित चाहते थे कि जब ये गाएँ तो वे स्वयं नाचें।


## Verse ad.10.20
प्रभु बले——तुमि मोर पक्ष एक शाखा ।
आकाशे उड़िताम यदि पाँ आर पाखा ॥२०॥
*प्रभु बले — भगवान् चैतन्य महाप्रभु ने उत्तर दिया ; तुमि —तुम ; मोर —मेरा ; पक्ष —पंख ; एक —एक ; शाखा — एक पक्षीय ; आकाशे —आकाश में ; उड़िताम —मैं उड़ सकता ; यदि —यदि ; पाँ —मैं पा सकता ; आर —एक अन्य ; पाखा —पंख।*


### अनुवाद
महाप्रभु ने उत्तर दिया, ‘‘मेरे पास तुम्हारे समान केवल एक ही पंख है, किन्तु यदि मेरे पास दूसरा पंख होता तो मैं निश्चय ही आकाश में उड़ता!’’


## Verse ad.10.21
पण्डित जगदानन्द प्रभुर प्राण-रूप ।
लोके ख्यात येंहो सत्यभामार स्वरूप ॥२१॥
*पण्डित जगदानन्द —पण्डित जगदानन्द ; प्रभुर —महाप्रभु के ; प्राण-रूप —जीवन तथा प्राण रूप ; लोके —संसार में ; ख्यात —प्रसिद्ध ; येंहो — जो ; सत्यभामार —सत्यभामा ; स्वरूप —स्वरूप।*


### अनुवाद
चैतन्य महाप्रभु की छठी शाखा पण्डित जगदानन्द थे, जो महाप्रभु के प्राणस्वरूप माने जाते थे। वे सत्यभामा (भगवान् कृष्ण की पटरानियों में से एक) के अवतार माने जाते हैं।


### तात्पर्य
जगदानन्द पण्डित ने श्री चैतन्य महाप्रभु के साथ अनेक लीलाएँ कीं। इनमें से मुख्य थे कि वे महाप्रभु के नित्य पार्षद थे और श्रीवास पण्डित तथा चन्द्रशेखर आचार्य के घरों में महाप्रभु की लीलाओं में विशेष रूप से सम्मिलित होते थे।


## Verse ad.10.22
प्रीत्ये करिते चाहे प्रभुर लालन-पालन ।
वैराग्य-लोक-भये प्रभु ना माने कखन ॥२२॥
*प्रीत्ये —प्रेम में ; करिते —करना ; चाहे —चाहते थे ; प्रभुर —महाप्रभु का ; लालन-पालन —लालन-पालन ; वैराग्य —संन्यास ; लोक-भये —लोगों के डर से ; प्रभु —महाप्रभु ; ना —नहीं ; माने —स्वीकार किया ; कखन —किसी समय।*


### अनुवाद
जगदानन्द पण्डित (सत्यभामा के अवतार रूप में) सदैव चैतन्य महाप्रभु की सुविधाओं का ध्यान रखते थे, किन्तु संन्यासी होने के कारण महाप्रभु उनके द्वारा प्रदत्त सुविधाओं को स्वीकार नहीं करते थे।


## Verse ad.10.23
दुइ-जने खट्मटि लागाय कोन्दल ।
ताँर प्रीत्येर कथा आगे कहिब सकल ॥२३॥
*दुइ-जने —दोनों व्यक्ति ; खट्मटि —छोटी छोटी बातों पर लड़ना ; लागाय —जारी रहे ; कोन्दल —झगड़ा ; ताँर —उनका ; प्रीत्येर —स्नेह ; कथा —कथन ; आगे —आगे ; कहिब —मैं कहूँगा ; सकल —सब।*


### अनुवाद
कभी-कभी वे दोनों छोटी-छोटी बातों पर झगड़ते हुए प्रतीत होते थे, किन्तु ये झगड़े उनके प्रेम पर आधारित होते थे, जिनके बारे में मैं आगे बतलाऊँगा।


## Verse ad.10.24
राघव-पण्डित——प्रभुर आद्य-अनुचर ।
ताँर एक शाखा मुख्य——मकरध्वज कर ॥२४॥
*राघव पण्डित —राघव पण्डित ; प्रभुर — महाप्रभु के ; आद्य —मूल ; अनुचर —अनुयायी ; ताँर —उनकी ; एक —एक ; शाखा — शाखा ; मुख्य —मुख्य ; मकरध्वज —मकरध्वज ; कर —उपनाम।*


### अनुवाद
श्री चैतन्य महाप्रभु के मूल अनुयायी राघव पण्डित सातवीं शाखा कहे जाते हैं। उनसे एक अन्य उपशाखा निकली, जिसमें मकरध्वज कर मुख्य थे।


### तात्पर्य
मकरध्वज का कुलनाम कर था। आजकल कायस्थ जाति में यह उपनाम प्राय: पाया जाता है। गौरगणोद्देश-दीपिका ( १६६) में बताया गया है:

राघव पण्डित पहले भगवान् कृष्ण की लीलाओं के समय व्रज की एक अन्तरंग गोपी थे , जिसका नाम धनिष्ठा था। धनिष्ठा नाम की यह गोपी कृष्ण के लिए सदैव भोजन बनाया करती थी।


## Verse ad.10.25
ताँहार भगिनी दमयन्ती प्रभुर प्रिय दासी ।
प्रभुर भोग-सामग्री ये करे बार-मासि ॥२५॥
*ताँहार —उसकी ; भगिनी —बहिन ; दमयन्ती — दमयन्ती ; प्रभुर —प्रभु की ; प्रिय —प्रिय ; दासी —दासी ; प्रभुर —प्रभु की ; भोग-सामग्री — भोग सामग्री ; ये —जो ; करे —करता है ; बार-मासि —वर्ष भर।*


### अनुवाद
राघव पण्डित की बहिन दमयन्ती महाप्रभु की प्रिय सेविका थी। वह सदैव विभिन्न भोग-सामग्री एकत्र करके महाप्रभु के लिए भोजन बनाती थी।


### तात्पर्य
अपने अनुभाष्य में श्रील भक्तिसिद्धान्त सरस्वती ठाकुर लिखते हैं: गौरगणोद्देश-दीपिका ( १६७) में उल्लेख है— गुणमाला व्रजे यासीद् दमयन्ती तु तत्स्वसा — अब गुणमाला नामक गोपी राघव पण्डित की बहन दमयन्ती के रूप में प्रकट हुई है। पूर्वी बंगाल रेलवे में कलकत्ता के सियालदह स्टेशन के आगे सोदपुर नामक एक स्टेशन है , जो कलकत्ता से बहुत दूर नहीं है। इस स्टेशन से एक मील से कम दूरी पर गंगा नदी के पश्चिम में पाणिहाटि नाम का एक गाँव है , जहाँ अब भी राघव पण्डित का आवासीय मकान है। राघव पण्डित की समाधि एक पक्के चबूतरे के रूप में है , जिस पर एक लता फैली है। पास के जीर्ण मन्दिर में मदनमोहन का अर्चाविग्रह भी है। इस मन्दिर की व्यवस्था स्थानीय जमींदार श्री शिवचन्द्र राय चौधरी करते हैं। मकरध्वज कर भी पाणिहाटि के ही निवासी थे।


## Verse ad.10.26
से सब सामग्री यत झालिते भरिया ।
राघव लइया या’न गुपत करिया ॥२६॥
*से सब —ये सब ; सामग्री —सामग्री ; यत —वे सब ; झालिते भरिया —थैलों में भरकर ; राघव —राघव पण्डित ; लइया — लेकर ; या’न —जाते ; गुपत करिया —छुपाकर।*


### अनुवाद
जब चैतन्य महाप्रभु पुरी में थे, तो उनके लिए दमयन्ती जो भोजन तैयार करती, उसे उसका भाई राघव दूसरों की नजर से बचाकर एक थैली में ले जाया करता था।


## Verse ad.10.27
बार-मास ताहा प्रभु करेन अङ्गीकार ।
‘राघवेर झालि’ बलि’ प्रसिद्धि याहार ॥२७॥
*बार-मास —वर्ष भर ; ताहा —वह सब भोजन ; प्रभु —श्री चैतन्य महाप्रभु ; करेन —किया ; अङ्गीकार —स्वीकार ; राघवेर झालि —राघव पण्डित के थैले ; बलि’ —नाम से ; प्रसिद्धि —प्रसिद्धि ; याहार —जिसकी।*


### अनुवाद
महाप्रभु बारहों महीने यह भोजन स्वीकार करते। ये थैलियाँ अब भी ‘राघवेर झालि’ अर्थात् ‘‘राघव पण्डित की थैलियाँ’’ के नाम से विख्यात हैं।


## Verse ad.10.28
से-सब सामग्री आगे करिब विस्तार ।
याहार श्रवणे भक्तेर वहे अश्रुधार ॥२८॥
*से-सब — ये सब वस्तुएँ ; सामग्री —भोजन सामग्री ; आगे —आगे ; करिब —मैं वर्णन करूँगा ; विस्तार —विस्तार से ; याहार — जिसको ; श्रवणे —सुनने से ; भक्तेर —भक्तों की ; वहे —बहती ; अश्रु-धार —अश्रुधारा।*


### अनुवाद
मैं श्री राघव पण्डित की थैली की सामग्री के बारे में इस ग्रंथ में आगे वर्णन करूँगा। इस वृत्तान्त को सुनकर भक्तगण प्राय: रो उठते हैं और उनकी आँखों से अश्रु झरने लगते हैं।


### तात्पर्य
राघवेर झालि का विस्तृत विवरण श्रीचैतन्य-चरितामृत की अन्त्यलीला के दसवें अध्याय में खोजा जा सकता है।


## Verse ad.10.29
प्रभुर अत्यन्त प्रिय——पण्डित गङ्गादास ।
याँहार स्मरणे हय सर्व-बन्ध-नाश ॥२९॥
*प्रभुर —महाप्रभु के ; अत्यन्त —अत्यन्त ; प्रिय —प्रिय ; पण्डित गङ्गादास —पण्डित गंगादास ; याँहार —जिनको ; स्मरणे —याद करने से ; हय —हो जाता है ; सर्व-बन्ध-नाश —सब बन्धनों से छुटकारा।*


### अनुवाद
पण्डित गंगादास श्री चैतन्य वृक्ष की आठवीं प्रिय शाखा थे। जो व्यक्ति उनके कार्यों का स्मरण करता है, वह सारे बन्धनों से मुक्त हो जाता है।


## Verse ad.10.30
चैतन्य-पार्षद——श्री-आचार्य पुरन्दर ।
पिता करि’ याँरे बले गौराङ्ग-सुन्दर ॥३०॥
*चैतन्य-पार्षद —चैतन्य महाप्रभु के पार्षद ; श्री-आचार्य पुरन्दर —श्री आचार्य पुरन्दर ; पिता —पिता ; करि’ —मानकर ; याँरे —जिन्हें ; बले —कहते ; गौराङ्ग-सुन्दर —भगवान् चैतन्य महाप्रभु।*


### अनुवाद
श्री आचार्य पुरन्दर नवीं शाखा थे, जो श्री चैतन्य महाप्रभु के नित्य पार्षद थे। महाप्रभु उन्हें अपने पिता के रूप में मानते थे।


### तात्पर्य
चैतन्य भागवत में बतलाया गया है कि जब भी चैतन्य महाप्रभु राघव पण्डित के घर जाते , तो निमंत्रण पाने पर पुरन्दर आचार्य के यहाँ भी तुरन्त जाया करते थे। पुरन्दर आचार्य भी सर्वाधिक भाग्यशाली समझे जाते हैं , क्योंकि महाप्रभु उन्हें अपने पिता कहा करते थे और बड़े प्रेम से उनका आलिंगन किया करते थे।


## Verse ad.10.31
दामोदर-पण्डित शाखा प्रेमेते प्रचण्ड ।
प्रभुर उपरे येंहो कैल वाक्य-दण्ड ॥३१॥
*दामोदर-पण्डित —दामोदर पण्डित ; शाखा —अन्य (दसवीं) शाखा ; प्रेमेते — प्रेम में ; प्रचण्ड —अति उन्नत ; प्रभुर —महाप्रभु के ; उपरे —ऊपर ; येंहो —जिन्होंने ; कैल —किया ; वाक्य-दण्ड —शब्दों में दण्ड दिया।*


### अनुवाद
चैतन्य वृक्ष की दसवीं शाखा, दामोदर पण्डित, भगवान् चैतन्य के प्रेम में इतना आगे बढ़े हुए थे कि एक बार उन्होंने महाप्रभु को बिना किसी झिझक के कड़े शब्द कहकर प्रताड़ित किया।


## Verse ad.10.32
दण्ड-कथा कहिब आगे विस्तार करिया ।
दण्डे तुष्ट प्रभु ताँरे पाठाइला नदीया ॥३२॥
*दण्ड-कथा —ऐसे दण्ड का वर्णन ; कहिब —मैं कहूँगा ; आगे —आगे ; विस्तार —विस्तृत वर्णन ; करिया —करके ; दण्डे —दण्ड के विषय में ; तुष्ट प्रभु —महाप्रभु ने अत्यन्त सन्तुष्ट होकर ; ताँरे —उनको ; पाठाइला —वापस भेजा ; नदीया —नदिया (बंगाल का एक जिला)।*


### अनुवाद
इस दण्ड-वृत्तान्त का वर्णन मैं चैतन्य-चरितामृत में आगे करूँगा। महाप्रभु इस दण्ड से इतने तुष्ट हुए कि उन्होंने दामोदर पण्डित को नवद्वीप भेज दिया।


### तात्पर्य
दामोदर पण्डित पहले व्रजधाम में शैब्या के नाम से जाने जाते थे और ये चैतन्य महाप्रभु का सन्देश उनकी माता शची तक पहुँचाते थे। रथयात्रा के समय ये शचीमाता का सन्देश महाप्रभु तक ले जाते थे।


## Verse ad.10.33
ताँहार अनुज शाखा——शङ्कर-पण्डित ।
‘प्रभु-पादोपाधान’ याँर नाम विदित ॥३३॥
*ताँहार —उनका , दामोदर पण्डित का ; अनुज —छोटा भाई ; शाखा —ग्यारहवीं शाखा ; शङ्कर-पण्डित —शंकर पण्डित ; प्रभु —महाप्रभु के ; पाद-उपधान —जूते ; याँर —जिनका ; नाम —नाम ; विदित —प्रसिद्ध।*


### अनुवाद
दामोदर पण्डित के छोटे भाई ग्यारहवीं शाखा थे, जिनका नाम शंकर पण्डित था। उन्हें महाप्रभु की पादुकाओं के रूप में माना जाता था।


## Verse ad.10.34
सदाशिव-पण्डित याँर प्रभु-पदे आश ।
प्रथमेइ नित्यानन्देर याँर घरे वास ॥३४॥
*सदाशिव-पण्डित —सदाशिव पण्डित ; याँर — जिनका ; प्रभु-पदे —महाप्रभु के चरणकमलों में ; आश —निरन्तर अभिलाषा ; प्रथमेइ —प्रारम्भ में ; नित्यानन्देर —नित्यानन्द प्रभु की ; याँर —जिनके ; घरे —घर में ; वास —निवास-स्थान।*


### अनुवाद
बारहवीं शाखा, सदाशिव पण्डित, सदैव महाप्रभु के चरणकमलों की सेवा करने के लिए उत्सुक रहते थे। यह उनका अच्छा सौभाग्य था कि जब नित्यानन्द प्रभु नवद्वीप आये, तो वे उन्हीं के घर रूके।


### तात्पर्य
चैतन्य-भागवत ( अन्त्यखण्ड , अध्याय ९) में उल्लेख है कि सदाशिव पण्डित शुद्ध भक्त थे और नित्यानन्द प्रभु उनके घर में ही रहते थे।


## Verse ad.10.35
श्री-नृसिंह-उपासक——प्रद्युम्न ब्रह्मचारी ।
प्रभु ताँर नाम कैला ‘नृसिंहानन्द’ करि’ ॥३५॥
*श्री-नृसिंह-उपासक —भगवान् नृसिंहदेव के पूजक ; प्रद्युम्न ब्रह्मचारी —प्रद्युम्न ब्रह्मचारी ; प्रभु —महाप्रभु ; ताँर —उनका ; नाम —नाम ; कैला —बदल दिया ; नृसिंहानन्द —नृसिंहानन्द ; करि’ —ऐसे नाम से।*


### अनुवाद
तेरहवीं शाखा प्रद्युम्न ब्रह्मचारी थे। चूँकि वे भगवान् नृसिंहदेव के उपासक थे, इसलिए श्री चैतन्य महाप्रभु ने उनका नाम बदलकर नृसिंहानन्द ब्रह्मचारी कर दिया था।


### तात्पर्य
श्रीचैतन्य-चरितामृत , अन्त्यलीला के दूसरे अध्याय में प्रद्युम्न ब्रह्मचारी का वर्णन हुआ है। वे चैतन्य महाप्रभु के महान् भक्त थे और महाप्रभु ने उनका नाम बदलकर नृसिंहानन्द कर दिया था। जब वे पाणिहाटी स्थित राघव पण्डित के घर से शिवानन्द के घर आ रहे थे , तब श्री चैतन्य महाप्रभु नृसिंहानन्द ब्रह्मचारी के हृदय में प्रकट हुए। कृतज्ञ होकर श्री नृसिंहानन्द ब्रह्मचारी जगन्नाथ , नृसिंहदेव तथा श्री चैतन्य महाप्रभु इन तीन विग्रहों का भोग ही भोजन के तौर पर स्वीकार करते थे। इसका उल्लेख चैतन्य-चरितामृत ( अन्त्यलीला , द्वितीय अध्याय , श्लोक ४८-७८) में हुआ है। जब नृसिंहानन्द को यह जानकारी मिली कि श्री चैतन्य महाप्रभु कुलिया से वृन्दावन के लिए प्रस्थान कर रहे हैं , तो वे ध्यानमग्न हो गये और उन्होंने मन ही मन कुलिया से लेकर वृन्दावन तक एक सुन्दर मार्ग का निर्माण कर दिया। किन्तु बीच ही में उन्होंने ध्यान भंग करके अन्य भक्तों को बतलाया कि इस बार महाप्रभु वृन्दावन तक नहीं , अपितु कानाइ नाटशाला तक ही जायेंगे। इसका वर्णन मध्यलीला में अध्याय एक के अन्तर्गत १५५ से १६२ वें श्लोकों में हुआ है। गौरगणोद्देश-दीपिका के श्लोक ७४ में कहा गया है— आवेशश्च तथा ज्ञेयो मिश्रे प्रद्युम्न संज्ञके — श्री चैतन्य महाप्रभु ने प्रद्युम्न मिश्र अर्थात् प्रद्युम्न ब्रह्मचारी का नाम नृसिंहानन्द ब्रह्मचारी रख दिया , क्योंकि उनके हृदय में भगवान् नृसिंहदेव प्रकट हुए थे। कहा जाता है कि भगवान् नृसिंहदेव उनसे प्रत्यक्ष बातें करते थे।


## Verse ad.10.36
नारायण-पण्डित एक बड़इ उदार ।
चैतन्य-चरण विनु नाहि जाने आर ॥३६॥
*नारायण-पण्डित —नारायण पण्डित ; एक —एक ; बड़इ —बहुत ; उदार —उदार ; चैतन्य-चरण —भगवान् चैतन्य के चरणकमल ; विनु —बिना ; नाहि —नहीं ; जाने —जानते ; आर —और कुछ।*


### अनुवाद
चौदहवीं शाखा नारायण पण्डित थे, जो एक महान् एवं उदार भक्त थे और चैतन्य महाप्रभु के चरणकमलों के अतिरिक्त अन्य कोई आश्रय नहीं जानते थे।


### तात्पर्य
नारायण पण्डित श्रीवास ठाकुर के संगियों में से एक थे। चैतन्य भागवत ( अत्यखंड , अध्याय ८ , श्लोक ३६) में उल्लेख है कि वे श्रीवास ठाकुर के भाई श्रीराम पण्डित के साथ श्री चैतन्य महाप्रभु से मिलने जगन्नाथ पुरी गये थे।


## Verse ad.10.37
श्रीमान्पण्डित शाखा——प्रभुर निज भृत्य ।
देउटि धरेन, यबे प्रभु करेन नृत्य ॥३७॥
*श्रीमान्-पण्डित —श्रीमान् पण्डित ; शाखा —शाखा ; प्रभुर —महाप्रभु की ; निज —अपनी ; भृत्य —सेवक ; देउटि —मशाल की रोशनी ; धरेन —उठाते ; यबे —जब ; प्रभु —भगवान् चैतन्य महाप्रभु ; करेन —करते ; नृत्य —नृत्य।*


### अनुवाद
पन्द्रहवीं शाखा श्रीमान् पण्डित थे, जो श्री चैतन्य महाप्रभु के नित्य सेवक थे। जब महाप्रभु नृत्य करते थे, तब वे मशाल लिए रहते थे।


### तात्पर्य
जब श्री चैतन्य महाप्रभु संकीर्तन किया करते थे , तब श्रीमान पण्डित उनके साथ रहा करते थे। जब चैतन्य महाप्रभु ने देवी लक्ष्मी का वेश धारण करके नवद्वीप की सड़कों में नृत्य किया था , तो श्रीमान पण्डित मार्ग में प्रकाश करने के लिए मशाल लिए रहते थे।


## Verse ad.10.38
शुक्लाम्बर-ब्रह्मचारी बड़ भाग्यवान् ।
याँर अन्न मागि’ काड़ि’ खाइला भगवान् ॥३८॥
*शुक्लाम्बर-ब्रह्मचारी —शुक्लाम्बर ब्रह्मचारी ; बड़ —अत्यन्त ; भाग्यवान् —भाग्यशाली ; याँर —जिनका ; अन्न —भोजन ; मागि’ —माँगकर ; काड़ि’ —छीनकर ; खाइला —खाया ; भगवान् — भगवान्।*


### अनुवाद
सोलहवीं शाखा, शुक्लाम्बर ब्रह्मचारी अत्यन्त भाग्यशाली थे, क्योंकि चैतन्य महाप्रभु परिहास करते हुए या गम्भीर होकर उनसे भोजन माँगते थे और कभी-कभी उनसे बलपूर्वक छीनकर खा लेते थे।


### तात्पर्य
कहा जाता है कि नवद्वीप के निवासी शुक्लाम्बर ब्रह्मचारी संकीर्तन आन्दोलन में महाप्रभु के पहले पार्षद थे। जब महाप्रभु गया से दीक्षित होकर लौटे , तब वे शुक्लाम्बर ब्रह्मचारी के यहाँ रुके , क्योंकि वे इस भक्त से भगवान् कृष्ण की लीलाएँ सुनना चाहते थे। शुक्लाम्बर ब्रह्मचारी नवद्वीप के निवासियों से भिक्षा के रूप में चावल माँगकर लाते और उसे पकाते। महाप्रभु इस चावल को बड़े ही चाव से खाया करते। कहा जाता है कि शुक्लाम्बर ब्रह्मचारी पूर्वजन्म में भगवान् कृष्ण की वृन्दावन लीलाओं के समय याज्ञिक ब्राह्मणों की पत्नियों में से एक थे। भगवान् कृष्ण ने इन याज्ञिक ब्राह्मणों की पत्नियों से भिक्षा माँगी थी। श्री चैतन्य महाप्रभु ने शुक्लाम्बर ब्रह्मचारी से चावल माँगकर वैसी ही लीला की।


## Verse ad.10.39
नन्दन-आचार्य-शाखा जगते विदित ।
लुकाइया दुइ प्रभुर याँर घरे स्थित ॥३९॥
*नन्दन-आचार्य —नन्दन आचार्य ; शाखा —सतरहवीं शाखा ; जगते —संसार में ; विदित —प्रसिद्ध ; लुकाइया —छुपकर ; दुइ —दो ; प्रभुर —प्रभुओं के ; याँर —जिनके ; घरे —घर में ; स्थित —रहते।*


### अनुवाद
चैतन्य वृक्ष की सत्रहवीं शाखा, नन्दन आचार्य जगतविदित हैं, क्योंकि दोनों प्रभु (चैतन्य महाप्रभु तथा नित्यानन्द प्रभु) कभी-कभी उनके घर में छिप जाया करते थे।


### तात्पर्य
नवद्वीप में महाप्रभु की कीर्तन-लीलाओं के समय उनके साथ रहने वाले दूसरे पार्षद नन्दन आचार्य थे। अवधूत के रूप में श्रील नित्यानन्द प्रभु ने अनेक तीर्थयात्राएँ कीं और जब वे पहले पहल श्री नवद्वीप धाम आये , तब वे नन्दन आचार्य के घर में छिपकर रहे। यहीं पर पहले पहले उन्होंने चैतन्य महाप्रभु के भक्तों से भेंट की। जब चैतन्य महाप्रभु ने अपना महाप्रकाश दिखलाया , तब उन्होंने रामाइ पण्डित से कहा कि जाकर अद्वैत प्रभु को बुला लाये , जो नन्दन आचार्य के घर में छिपे थे और महाप्रभु जान गये थे कि अद्वैत प्रभु छिपे हुए हैं। इसी प्रकार कभी-कभी श्री चैतन्य महाप्रभु भी नन्दन आचार्य के घर में छिप जाते थे। इस प्रसंग के लिए चैतन्य-भागवत मध्यखण्ड के अध्याय ६ तथा १७ देखें।


## Verse ad.10.40
श्री-मुकुन्द-दत्त शाखा——प्रभुर समाध्यायी ।
याँहार कीर्तने नाचे चैतन्य-गोसाञि ॥४०॥
*श्री-मुकुन्द-दत्त —श्री मुकुन्द दत्त ; शाखा —एक अन्य शाखा ; प्रभुर —भगवान् श्री चैतन्य महाप्रभु की ; समाध्यायी —सहपाठी ; याँहार —जिनके ; कीर्तने —संकीर्तन में ; नाचे —नृत्य करते ; चैतन्य-गोसाञि —श्री चैतन्य महाप्रभु।*


### अनुवाद
श्री चैतन्य महाप्रभु के सहपाठी श्री मुकुन्द दत्त चैतन्य वृक्ष की एक अन्य शाखा थे। जब वे गाते थे, तब श्री चैतन्य महाप्रभु नाचा करते थे।


### तात्पर्य
श्री मुकुन्द दत्त का जन्म चट्टग्राम जिले के छन्हरा नामक गाँव में हुआ था , जो थाना पटिया के अन्तर्गत आता है। यह गाँव पुण्डरीक विद्यानिधि के घर से दस क्रोश अर्थात् लगभग बीस मील दूरी पर है। गौरगणोद्देश दीपिका ( श्लोक १४०) में कहा गया है:

‘‘ व्रज में दो प्रसिद्ध गायक थे , जिनके नाम थे मधुकण्ठ तथा मधुव्रत। वे चैतन्य-लीला में मुकुन्द तथा वासुदेव दत्त के रूप में प्रकट हुए , जो चैतन्य महाप्रभु की मंडली के गायक थे।’’ जब श्री चैतन्य विद्यार्थी थे , तब मुकुन्द दत्त उनके सहपाठी मित्र थे और वे आये दिन आपस में तार्किक वाद-विवाद किया करते थे। कभी-कभी तर्क के बहाने चैतन्य महाप्रभु उनसे भिड़ जाया करते थे। इसका वर्णन चैतन्य भागवत (आदिखण्ड , अध्याय ११ तथा १२) में हुआ है। जब भगवान् चैतन्य महाप्रभु गया से लौटे , तब मुकुन्द दत्त ने उन्हें कृष्णलीला के विषय में श्रीमद्भागवत के श्लोक सुनाकर आनन्दविभोर कर दिया। उन्हीं के प्रयास से गदाधर पण्डित गोस्वामी पुण्डरीक विद्यानिधि के शिष्य बने , जिसका उल्लेख श्रीचैतन्य-भागवत , मध्य खण्ड के सातवें अध्याय में हुआ है। जब मुकुन्द दत्त श्रीवास प्रभु के आँगन में गाते , तब महाप्रभु उनके गान के साथ नाचते थे और जब भगवान् चैतन्य ने २१ घंटे का सात प्रहरिया भावावेश प्रदर्शित किया , तो मुकुन्द दत्त ने गाकर समारोह का शुभारम्भ किया।

कभी-कभी चैतन्य महाप्रभु उन्हें खड़जाठिया बेटा कहकर भर्त्सना करते थे , क्योंकि वे अनेक अभक्तों के उत्सवों में सम्मिलित होते रहते थे। इसका वर्णन चैतन्य-भागवत , मध्य खण्ड के दसवें अध्याय में मिलता है। जब श्री चैतन्य महाप्रभु ने लक्ष्मीदेवी का वेश धारण करके चन्द्रशेखर के घर में नाचना शुरू किया , तो पहला गीत मुकुन्द दत्त ने ही गाया था।

संन्यास की इच्छा प्रकट करने के पूर्व श्री चैतन्य महाप्रभु सबसे पहले मुकुन्द दत्त के घर गये , किन्तु उस समय मुकुन्द दत्त ने प्रार्थना की कि संन्यास लेने के पूर्व वे और कुछ दिनों तक संकीर्तन आन्दोलन चालू रखें। इसका वर्णन चैतन्य-भागवत , मध्यखण्ड , अध्याय २६ में हुआ है। चैतन्य महाप्रभु द्वारा संन्यास ग्रहण करने का समाचार नित्यानन्द प्रभु द्वारा गदाधर पण्डित , चन्द्रशेखर आचार्य तथा मुकुन्द दत्त को दिया गया , अतएव ये सारे लोग कटवा गये और वहाँ पर उन्होंने महाप्रभु द्वारा संन्यास ग्रहण करने के लिए कीर्तन तथा सारी साज-सामग्री का आयोजन किया। महाप्रभु द्वारा संन्यास लेने के बाद वे सभी उनके साथ गये और विशेष रूप से नित्यानन्द प्रभु , गदाधर प्रभु तथा गोविन्द तो उनके साथ-साथ पुरुषोत्तम क्षेत्र तक गये। इस सन्दर्भ में चैतन्य भागवत अन्त्य खण्ड , अध्याय दो देखना चाहिए। जलेश्वर नामक स्थान में नित्यानन्द प्रभु ने चैतन्य महाप्रभु का संन्यास-दण्ड तोड़ दिया। उस समय मुकुन्द दत्त भी उपस्थित थे। वे प्रतिवर्ष महाप्रभु से भेंट करने के लिए बंगाल से जगन्नाथ पुरी जाया करते थे।


## Verse ad.10.41
वासुदेव दत्त——प्रभुर भृत्य महाशय ।
सहस्र-मुखे याँर गुण कहिले ना हय ॥४१॥
*वासुदेव दत्त —वासुदेव दत्त ; प्रभुर —चैतन्य महाप्रभु के ; भृत्य —सेवक ; महाशय —महाशय ; सहस्र-मुखे —हजारों मुखों से ; याँर —जिनके ; गुण —गुण ; कहिले —वर्णन करने के ; ना —कभी नहीं ; हय — हो सकता।*


### अनुवाद
श्री चैतन्य वृक्ष की उन्नीसवीं शाखा, वासुदेव दत्त, एक महापुरुष एवं महाप्रभु के सर्वाधिक अन्तरंग भक्त थे। उनके गुणों का वर्णन हजारों मुखों से भी नहीं किया जा सकता।


### तात्पर्य
वासुदेव दत्त मुकुन्द दत्त के भाई थे और वे भी चट्टग्राम के निवासी थे। चैतन्य-भागवत में कहा गया है— याँर स्थाने कृष्ण हय आपने विक्रय — वासुदेव दत्त इतने शक्तिशाली भक्त थे कि उन्होंने कृष्ण को मोल ले लिया था। वासुदेव दत्त श्रीवास पण्डित के घर रुके थे और चैतन्य भागवत में बतलाया गया है कि वासुदेव दत्त से महाप्रभु इतने प्रसन्न थे और उनके प्रति इतने वत्सल थे कि वे कहा करते थे , ‘‘ मैं तो केवल वासुदेव दत्त की सम्पत्ति हूँ। मेरा शरीर वासुदेव दत्त को प्रसन्न करने के ही निमित्त है और वह मुझे कहीं भी बेच सकता है।’’ उन्होंने तीन बार प्रतिज्ञा की कि यह सत्य है और इन वचनों में कोई अविश्वास न करे। उन्होंने कहा , ‘‘ मेरे प्रिय भक्तों , मैं तुम लोगों से सच कहता हूँ। मेरा शरीर विशेष रूप से वासुदेव दत्त के ही निमित्त है।’’ वासुदेव दत्त ने रघुनाथ दास (जो बाद में रघुनाथदास गोस्वामी बने) के गुरु श्री यदुनन्दन आचार्य को दीक्षा दी। इसका वर्णन चैतन्य-चरितामृत , अन्त्यलीला के अध्याय छह , श्लोक १६१ में मिलेगा। वासुदेव दत्त बड़ी ही उदारता के साथ धन का खर्च करते थे ; अतएव महाप्रभु ने शिवानन्द सेन से उनका सरखेल अर्थात् सचिव बनने को कहा , जिससे उनके अपव्यय पर अंकुश लग सके। वासुदेव दत्त सारे जीवों के प्रति इतने दयालु थे कि वे उनके पापों के फल को अपने ऊपर ले लेना चाहते थे , जिससे श्री चैतन्य महाप्रभु द्वारा उनका उद्धार हो सके। इसका वर्णन चैतन्य-चरितामृत , मध्यलीला के पन्द्रहवें अध्याय में श्लोक १५९ से १८० तक हुआ है।

श्रील भक्तिसिद्धान्त सरस्वती ठाकुर अपने अनुभाष्य में लिखते हैं कि , ‘‘ नवद्वीप रेलवे स्टेशन के पास पूर्वस्थली नामक एक रेलवे स्टेशन है और उससे एक मील की दूरी पर मामगाछि नामक एक गाँव है , जो वृन्दानव दास ठाकुर की जन्मभूमि है। वहीं पर इस समय मदनगोपाल का एक मन्दिर है , जिसकी स्थापना वासुदेव दत्त ने की थी।’’ अब गौड़ीय मठ के भक्तों ने इस मन्दिर का भार अपने ऊपर ले लिया है और वहाँ पर सुन्दर ढंग से सेवापूजा चलती है। प्रतिवर्ष नवद्वीप परिक्रमा करने वाले सभी यात्री मामगाछि भी जाते हैं। जबसे श्री भक्तिसिद्धान्त सरस्वती ठाकुर ने नवद्वीप-परिक्रमा-समारोह का उद्घाटन किया , तब से इस मन्दिर की व्यवस्था बहुत अच्छी हो गई है।


## Verse ad.10.42
जगते यतेक जीव, तार पाप लञा ।
नरक भुञ्जिते चाहे जीव छाड़ाइया ॥४२॥
*जगते — संसार में ; यतेक —सब ; जीव —जीव ; तार —उनके ; पाप —पाप ; लञा —लेकर ; नरक —नरक ; भुञ्जिते —भोगना ; चाहे —चाहते थे ; जीव —जीव ; छाड़ाइया —उनका उद्धार करके।*


### अनुवाद
श्रील वासुदेव दत्त ठाकुर चाहते थे कि सारे संसार के लोगों के पापकर्मों का भोग वे ही करें, जिससे चैतन्य महाप्रभु उन लोगों का उद्धार कर सकें।


## Verse ad.10.43
हरिदास-ठाकुर शाखार अद्भुत चरित ।
तिन लक्ष नाम तेंहो लयेन अपतित ॥४३॥
*हरिदास-ठाकुर —हरिदास ठाकुर ; शाखार —शाखा का ; अद्भुत —अद्भुत ; चरित —चरित्र , लक्षण ; तिन —तीन ; लक्ष —लाख ; नाम —नाम ; तेंहो —वे ; लयेन —जपते ; अपतित —बिना अवरोध के।*


### अनुवाद
चैतन्य वृक्ष की बीसवीं शाखा हरिदास ठाकुर थे। उनका चरित्र अद्भुत था। वे निर्बाध रूप से प्रतिदिन ३ लाख बार कृष्ण-नाम का जप करते थे।


### तात्पर्य
सचमुच ही भगवन्-नाम का ३ लाख बार जप करना आश्चर्यजनक है। न तो कोई सामान्य व्यक्ति ऐसा कर सकता है , न ही किसी को हरिदास ठाकुर के इस आचरण की नकल करनी चाहिए। किन्तु यह अनिवार्य है कि हर व्यक्ति हरे कृष्ण मन्त्र का जप करने के एक निश्चित व्रत को पूरा करे। इसीलिए हमने अपने संघ के हर अनुयायी के लिए निर्धारित कर दिया है कि प्रतिदिन कम से कम १६ माला जप करे। ऐसे जप को उच्च कोटि का होने के लिए निरपराध होना चाहिए। अपराधरहित नाम का जप यान्त्रिक ढंग से किये जाने वाले जप से कहीं अधिक शक्तिशाली होता है। चैतन्य भागवत ( आदि खण्ड , अध्याय २) में कहा गया है कि हरिदास ठाकुर का जन्म बुढन ग्राम में हुआ था , किन्तु कुछ काल बाद वे गंगातट पर स्थित फुलिया में आकर रहने लगे , जो शान्तिपुर के निकट है। मुसलमान मैजिस्ट्रेट (काजी) द्वारा दण्डित होने के वृत्तान्त से ( चैतन्य-भागवत , आदि खण्ड , अध्याय १६) पता चलता है कि हरिदास ठाकुर कितने विनम्र एवं उदार थे और किस तरह उन्होंने महाप्रभु की अहैतुकी कृपा प्राप्त की थी। श्री चैतन्य महाप्रभु द्वारा अभिनीत नाटकों में हरिदास ठाकुर पुलिस अफसर की भूमिका निभाते थे। जब वे बेनापोल में हरे कृष्ण महामन्त्र का जप कर रहे थे , तब साक्षात् मायादेवी ने उनकी परीक्षा ली थी। हरिदास के तिरोभाव का वर्णन चैतन्य-चरितामृत , अन्त्यलीला के अध्याय ११ में हुआ है। यह निश्चयपूर्वक नहीं कहा जा सकता कि हरिदास ठाकुर खुलना जिले के बुढन नामक ग्राम में जन्मे थे। पहले यह गाँव सातक्षीरा डिवीजन के अन्तर्गत चौबीस परगना जिले में था।


## Verse ad.10.44
ताँहार अनन्त गुण——कहि दिंमात्र ।
आचार्य गोसाञि याँरे भुञ्जाय श्राद्ध-पात्र ॥४४॥
*ताँहार —हरिदास ठाकुर के ; अनन्त —अनन्त ; गुण —गुण ; कहि —मैं कहता हूँ ; दिं-मात्र —एक अंश मात्र ; आचार्य गोसाञि —श्री अद्वैत आचार्य प्रभु ; याँरे —जिनको ; भुञ्जाय —खाने को दिया ; श्राद्ध-पात्र —भगवान् विष्णु का प्रसाद।*


### अनुवाद
हरिदास ठाकुर के दिव्य गुणों का कोई अन्त न था। यहाँ मैं उनके गुणों के मात्र एक अंश का ही उल्लेख कर रहा हूँ। वे इतने महान् थे कि अद्वैत गोस्वामी ने जब अपने पिता का श्राद्ध-संस्कार किया, तो उन्हें ही पहली थाली भेंट की।


## Verse ad.10.45
प्रह्लाद-समान ताँर गुणेर तरङ्ग ।
यवन-ताड़नेओ याँर नाहिक भ्रू-भङ्ग ॥४५॥
*प्रह्लाद-समान —ठीक प्रह्लाद महाराज की भाँति ; ताँर —उनके ; गुणेर —गुण ; तरङ्ग —तरंगें ; यवन —मुस्लिमों के ; ताड़नेओ —अत्याचार से भी ; याँर —जिनकी ; नाहिक —नहीं था ; भ्रू-भङ्ग —जरा सी भी भृकुटी उठाना।*


### अनुवाद
उनके उत्तम गुणों की तरंगें प्रह्लाद महाराज की जैसी थीं। जब मुसलमान शासक ने उन्हें दण्ड दिया, तो उन्होंने अपनी भौंह तक नहीं उठाई।


## Verse ad.10.46
तेंहो सिद्धि पाइले ताँर देह लञा कोले ।
नाचिल चैतन्य-प्रभु महा-कुतूहले ॥४६॥
*तेंहो —उन्होंने ; सिद्धि —सिद्धि , पूर्णता ; पाइले —पाने के बाद ; ताँर —उनका ; देह —शरीर ; लञा —लेकर ; कोले —गोद में ; नाचिल —नृत्य किया ; चैतन्य-प्रभु —श्री चैतन्य महाप्रभु ; महा-कुतूहले —अत्यन्त आवेश में।*


### अनुवाद
हरिदास ठाकुर के दिवंगत होने पर स्वयं महाप्रभु उनके शरीर को अपनी गोद में लेकर बड़े ही भावावेश में नाचने लगे थे।


## Verse ad.10.47
ताँर लीला वर्णियाछेन वृन्दावन-दास ।
येबा अवशिष्ट, आगे करिब प्रकाश ॥४७॥
*ताँर —उनकी ; लीला —लीलाएँ ; वर्णियाछेन —वर्णन की ; वृन्दावन-दास —श्रील वृन्दावन दास ठाकुर ; येबा —जो कुछ भी ; अवशिष्ट —वर्णन करना बाकी रहा ; आगे —इस पुस्तक में आगे ; करिब —मैं करूँगा ; प्रकाश —प्रकट।*


### अनुवाद
श्रील वृन्दावन दास ठाकुर ने चैतन्य भागवत में हरिदास ठाकुर की लीलाओं का विशद वर्णन किया है। जो कुछ शेष रह गया है, उसे मैं इसी पुस्तक में आगे बतलाने का प्रयास करूँगा।


## Verse ad.10.48
ताँर उपशाखा——यत कुलीन-ग्रामी जन ।
सत्यराज-आदि——ताँर कृपार भाजन ॥४८॥
*ताँर उपशाखा — उनकी उपशाखा ; यत —सब ; कुलीन-ग्रामी जन —कुलीन ग्राम के लोग ; सत्यराज —सत्यराज ; आदि —आदि ; ताँर —उनकी ; कृपार —कृपा का ; भाजन —पात्र।*


### अनुवाद
श्री हरिदास ठाकुर की एक उपशाखा में कुलीन ग्राम के निवासी थे। इनमें से सत्यराज खान या सत्यराज वसु सर्वाधिक प्रसिद्ध थे, जिन्हें हरिदास ठाकुर की पूरी पूरी कृपा प्राप्त थी।


### तात्पर्य
सत्यराज खान गुणराज खान के पुत्र तथा रामानन्द वसु के पिता थे। हरिदास ठाकुर चातुर्मास्य में कुछ समय तक कुलीन ग्राम में रहते थे , जहाँ वे हरे कृष्ण महामन्त्र का जप करते थे। वहाँ उन्होंने वसु परिवार के वंशजों को अपना कृपापात्र बनाया। सत्यराज खान को रथयात्रा उत्सव के समय जगन्नाथ अर्चाविग्रह के लिए रेशमी रस्से लाने का सेवा-कार्य सौंपा गया था। उन्होंने श्री चैतन्य महाप्रभु से गृहस्थ भक्तों के धर्म के विषय में जो जिज्ञासाएँ की थीं , उनके उत्तर मध्यलीला खण्ड में अध्याय १५ तथा १६ में सविस्तार दिये हुए हैं।

कुलीन ग्राम हावड़ा से बर्दवान जाने वाली नई रेलवे लाइन पर जौग्राम नामक रेलवे स्टेशन से दो मील की दूरी पर स्थित है। महाप्रभु कुलीन ग्राम के निवासियों की बड़ी प्रशंसा करते थे और कहते थे कि कुलीन ग्राम का कुत्ता भी उन्हें अत्यन्त प्रिय है।


## Verse ad.10.49
श्री-मुरारि गुप्त शाखा——प्रेमेर भाण्डार ।
प्रभुर हृदय द्रवे शुनि’ दैन्य याँर ॥४९॥
*श्री-मुरारि गुप्त —श्री मुरारि गुप्त ; शाखा —शाखा ; प्रेमेर —भगवत्-प्रेम का ; भाण्डार — आगार ; प्रभुर —महाप्रभु का ; हृदय —हृदय ; द्रवे —पिघलता है ; शुनि’ —सुनकर ; दैन्य — दैन्य , दीनता ; याँर —जिनकी।*


### अनुवाद
श्री चैतन्य वृक्ष की इक्कीसवीं शाखा, मुरारि गुप्त, भगवत्प्रेम के भंडार थे। उनकी अत्यधिक दीनता तथा विनयशीलता से महाप्रभु का हृदय द्रवित हो उठता था।


### तात्पर्य
श्री मुरारि गुप्त ने श्रीचैतन्य-चरित नामक एक पुस्तक लिखी। वे महाप्रभु की पितृभूमि श्रीहट्ट के वैद्य परिवार के थे और बाद में नवद्वीप के निवासी बन गये। वे श्री चैतन्य महाप्रभु के अग्रजों में से एक थे। महाप्रभु ने अपना वराह-रूप मुरारि गुप्त के ही घर में दिखलाया था ( चैतन्य भागवत , मध्य खण्ड , अध्याय ३)। जब महाप्रभु ने अपना महाप्रकाश रूप प्रकट किया , तब वे मुरारि गुप्त के समक्ष भगवान् रामचन्द्र के रूप में प्रकट हुए थे। एक बार जब श्री चैतन्य महाप्रभु तथा नित्यानन्द प्रभु साथ-साथ श्रीवास ठाकुर के घर बैठे थे , तब मुरारि गुप्त ने सर्वप्रथम चैतन्य महाप्रभु को नमस्कार किया था और श्री नित्यानन्द प्रभु को बाद में। चूँकि नित्यानन्द प्रभु श्री चैतन्य महाप्रभु से उम्र में बड़े थे , इसलिए महाप्रभु ने टिप्पणी की थी कि मुरारि गुप्त ने सामाजिक शिष्टाचार का उल्लंघन किया है। उन्हें चाहिए था कि वे पहले नित्यानन्द प्रभु को नमस्कार करते , तब उन्हें। इस तरह श्री चैतन्य महाप्रभु की कृपा से मुरारि गुप्त को श्री नित्यानन्द प्रभु के पद का पता चला , अतएव अगले दिन उन्होंने श्री नित्यानन्द को ही पहले नमस्कार किया और तब महाप्रभु को। तब महाप्रभु ने मुरारि गुप्त को अपना जूठा पान दिया। एक बार शिवानन्द सेन ने महाप्रभु को ऐसा भोजन भेंट किया , जिसे अधिक घी में पकाया गया था , जिससे महाप्रभु बीमार पड़ गये और वे मुरारि गुप्त के घर अपना इलाज कराने गये। भगवान् चैतन्य ने मुरारि गुप्त के जलपात्र से थोड़ा जल पिया , जिससे वे स्वस्थ हो गये। कुपच का सहज इलाज थोड़ा-सा जल पीना है और चूँकि मुरारि गुप्त वैद्य थे , अतएव उन्होंने महाप्रभु को पीने के लिए कुछ जल दिया , जिससे वे स्वस्थ हो गये।

जब श्रीवास ठाकुर के घर महाप्रभु चतुर्भुज मूर्ति के रूप में प्रकट हुए , तब मुरारि गुप्त उनका वाहन गरुड़ बने और आवेश में आकर महाप्रभु उनकी पीठ पर चढ़ गये। मुरारी गुप्त की इच्छा थी कि वे महाप्रभु के प्रयाण से पहले अपना शरीर त्यागें , किन्तु महाप्रभु ने उन्हें ऐसा करने से मना कर दिया। इसका वर्णन चैतन्य-भागवत मध्य खण्ड अध्याय २० में मिलता है। एक दिन जब चैतन्य महाप्रभु भावावेश में वराह मूर्ति के रूप में प्रकट हुए , तो मुरारि गुप्त ने उनकी स्तुति की। वे भगवान् रामचन्द्र के महान् भक्त थे और उनकी एकनिष्ठ भक्ति का वर्णन चैतन्य-चरितामृत , मध्यलीला , अध्याय १५ में श्लोक १३७ से १५७ में मिलता है।


## Verse ad.10.50
प्रतिग्रह नाहि करे, ना लय कार धन ।
आत्म-वृत्ति करि’ करे कुटुम्ब भरण ॥५०॥
*प्रतिग्रह नाहि करे —किसी से दान स्वीकार नहीं करते थे ; ना —नहीं ; लय —लेना ; कार —किसी का ; धन — धन ; आत्म-वृत्ति —अपना रोजगार ; करि’ —करके ; करे —किया ; कुटुम्ब —परिवार ; भरण — पालन।*


### अनुवाद
श्रील मुरारि गुप्त ने न तो कभी अपने मित्रों से कोई दान लिया, न ही किसी से कोई धन लिया। वे वैद्य का कार्य करके अपने परिवार का भरण-पोषण करते थे।


### तात्पर्य
यह ध्यान देने की बात है कि किसी गृहस्थ को किसी से भिक्षावृत्ति करके अपनी जीविका नहीं चलानी चाहिए। उच्च जाति के प्रत्येक गृहस्थ को अपना अपना ब्राह्मण , क्षत्रिय या वैश्य धर्म का निर्वाह करना चाहिए ; लेकिन उसे दूसरों की सेवा (नौकरी) नहीं करनी चाहिए , क्योंकि यह शूद्रों का धर्म है। उसे अपने पेशे से जो कमाई हो , उसे ही स्वीकार करनी चाहिए। ब्राह्मण के कार्य हैं—यजन , याजन , पठन , पाठन , दान तथा प्रतिग्रह। ब्राह्मण को विष्णु का उपासक होना चाहिए और उसे दूसरों को विष्णु-पूजा करने की शिक्षा देनी चाहिए। क्षत्रिय जमींदार बन सकता है और कर संग्रह करके या किरायादारों से किराया संग्रह करके अपनी जीविका चला सकता है। वैश्य कृषि या सामान्य व्यापार का पेशा अपना सकता है। मुरारि गुप्त का जन्म वैद्यवंश में हुआ था , अतएव वे वैद्यवृत्ति करते थे और उससे जो आमदनी होती थी , उसी से अपने परिवार का भरण-पोषण करते थे। जैसाकि श्रीमद्भागवत में कहा गया है , हर एक को अपना धर्म निर्वाह करके पूर्ण पुरुषोत्तम परमेश्वर को तुष्ट करना चाहिए। यही जीवन की पूर्णता है। यह प्रणाली दैववर्णाश्रम कहलाती है। मुरारि गुप्त आदर्श गृहस्थ थे , क्योंकि वे भगवान् रामचन्द्र तथा श्री चैतन्य महाप्रभु के महान् भक्त थे। वे वैद्य वृत्ति द्वारा अपने परिवार का भरण-पोषण करते थे और साथ ही अपनी क्षमता के अनुसार चैतन्य महाप्रभु को प्रसन्न रखने का सर्वोत्तम प्रयास करते थे। यही आदर्श गृहस्थ-जीवन है।


## Verse ad.10.51
चिकित्सा करेन यारे हइया सदय ।
देह-रोग भाव-रोग,——दुइ तार क्षय ॥५१॥
*चिकित्सा —चिकित्सा ; करेन —की ; यारे —जिस पर ; हइया —होकर ; सदय —दयालु ; देह-रोग —शरीर का रोग ; भाव-रोग —भौतिक रोग ; दुइ —दोनों ; तार —उसका ; क्षय —कम हुए।*


### अनुवाद
जब मुरारि गुप्त अपने रोगियों का उपचार करते, तो उनकी कृपा से रोगियों के शारीरिक तथा आध्यात्मिक दोनों तरह के रोग कम हो जाते थे।


### तात्पर्य
मुरारि गुप्त शारीरिक तथा आध्यात्मिक दोनों प्रकार के रोगों का उपचार कर सकते थे , क्योंकि पेशे से वे वैद्य थे और आध्यात्मिक प्रगति के मामले में भगवान् के महान् भक्त थे। यह मानवता की सेवा का एक उदाहरण है। हर व्यक्ति को यह जान लेना चाहिए कि मानव-समाज में दो प्रकार के रोग होते हैं। एक भौतिक रोग है , जो शरीर से सम्बन्धित होता है , किन्तु मुख्य रोग तो आध्यात्मिक है। जीव सनातन है , किन्तु जब वह भौतिक शक्ति के सम्पर्क में आता है , तो वह जन्म , मृत्यु , जरा तथा व्याधि के चक्र में फँस जाता है। आज के वैद्यों को मुरारि गुप्त से शिक्षा लेनी चाहिए। यद्यपि आधुनिक परोपकारी चिकित्सक बड़े-बड़े अस्पताल खोलते हैं , किन्तु आत्मा के भवरोग को ठीक करने के लिए एक भी अस्पताल नहीं है। कृष्णभावनामृत आन्दोलन ने इस रोग को दूर करने का बीड़ा उठाया है , किन्तु लोग इसकी उतनी सराहना नहीं करते , क्योंकि उन्हें इस रोग का पता ही नहीं है। रोगी व्यक्ति को उचित दवा तथा उचित आहार दोनों की आवश्यकता पड़ती है , अतएव कृष्णभावनामृत आन्दोलन भवरोग से पीड़ित लोगों को हरे कृष्ण महामन्त्र रूपी औषधि तथा प्रसाद का आहार प्रदान करता है। शारीरिक रोगों से छुटकारा दिलाने के लिए अनेक अस्पताल तथा चिकित्सा-केन्द्र हैं , किन्तु आत्मा के भवरोग को अच्छा करने के लिए ऐसे कोई अस्पताल नहीं हैं। कृष्णभावनामृत आन्दोलन के केन्द्र एकमात्र मान्य अस्पताल हैं , जो मनुष्य को जन्म , मृत्यु , जरा तथा व्याधि से छुटकारा दिला सकते हैं।


## Verse ad.10.52
श्रीमान्सेन प्रभुर सेवक प्रधान ।
चैतन्य-चरण विनु नाहि जाने आन ॥५२॥
*श्रीमान् सेन —श्रीमान सेन ; प्रभुर —महाप्रभु के ; सेवक —सेवक ; प्रधान —प्रधान ; चैतन्य-चरण —चैतन्य महाप्रभु के चरणकमल ; विनु —विना ; नाहि —नहीं ; जाने —जानते ; आन —और कुछ।*


### अनुवाद
श्री चैतन्य वृक्ष की बाईसवीं शाखा, श्रीमान सेन, श्री चैतन्य महाप्रभु के अत्यन्त आज्ञाकारी सेवक थे। वे श्री चैतन्य महाप्रभु के चरणकमलों के अतिरिक्त और कुछ नहीं जानते थे।


### तात्पर्य
श्रीमान सेन नवद्वीप के निवासी थे और चैतन्य महाप्रभु के नित्य पार्षद थे।


## Verse ad.10.53
श्री-गदाधर दास शाखा सर्वोपरि ।
काजी-गणेर मुखे येंह बोलाइल हरि ॥५३॥
*श्री-गदाधर दास —श्री गदाधर दास ; शाखा —अन्य शाखा ; सर्व-उपरि —सर्वोपरि ; काजी-गणेर —काजियों के ; मुखे —मुख में ; येंह —जिन्होंने ; बोलाइल —बुलवाया ; हरि —हरि का पावन नाम।*


### अनुवाद
तेईसवीं शाखा, श्री गदाधर दास, सर्वोपरि समझे जाते थे, क्योंकि उन्होंने सारे मुसलमान काजियों को हरिनाम कीर्तन करने के लिए प्रेरित किया था।


### तात्पर्य
कलकत्ता से लगभग ८ से १० मील की दूरी पर गंगा नदी के तट पर एंडियादह ग्राम है। श्रील गदाधर दास इसी गाँव के निवासी माने जाते थे ( एंडियादहवासी गदाधर दास ) । भक्तिरत्नाकर के सातवें अध्याय में बतलाया गया है कि चैतन्य महाप्रभु के तिरोधान के बाद गदाधर दास नवद्वीप से कटवा आ गये। उसके बाद वे एंडियादह में आकर रहने लगे। कहा जाता है कि वे उसी तरह श्रीमती राधारानी के शरीर की द्युति थे , जिस तरह श्रील गदाधर पण्डित गोस्वामी स्वयं श्रीमती राधारानी के अवतार थे। कभी-कभी चैतन्य महाप्रभु को राधाभावद्युति सुवलित अर्थात् श्रीमती राधारानी के भावों और उनकी शारीरिक द्युति से युक्त कहा जाता है। गदाधर दास यही द्युति अर्थात् आभा हैं। गौरगणोद्देश-दीपिका ( १५४) में उन्हें श्रीमती राधारानी की अंश-शक्ति कहा गया है। उनकी गणना श्रील गौर हरि तथा नित्यानन्द प्रभु दोनों ही के संगियों में होती है। श्री चैतन्य महाप्रभु के भक्त-रूप में वे माधुर्य रस में भगवान् कृष्ण के पार्षदों में से एक थे , और नित्यानन्द प्रभु के भक्त के रूप में वे शुद्ध भक्ति युक्त भगवान् कृष्ण के सखाओं में से एक माने जाते हैं। यद्यपि वे नित्यानन्द प्रभु के संगी थे , किन्तु वे ग्वालबाल नहीं थे। वे दिव्य माधुर्य रस में स्थित थे। उन्होंने कटवा में श्री गौरसुन्दर के मन्दिर की स्थापना की थी।

१४३४ शकाब्द (१५१२ ई.) में , जब महाप्रभु ने श्री नित्यानन्द प्रभु को बंगाल में संकीर्तन आन्दोलन का प्रचार करने के लिए शक्ति-संचारित कर दिया , तब श्री गदाधर दास नित्यानन्द प्रभु के मुख्य सहायकों में से एक थे। उन्होंने हर एक व्यक्ति से हरे कृष्ण महामन्त्र कीर्तन करने का अनुरोध करके संकीर्तन आन्दोलन का प्रचार किया। हर एक श्रील गदाधर दास की प्रचार की इस सरल विधि को अपना सकता है , चाहे वह समाज के किसी भी पद पर हो। मनुष्य को केवल नित्यानन्द प्रभु का निष्ठावान् एवं गभ्भीर सेवक होना चाहिए और घर-घर में इस सम्प्रदाय का प्रचार करना चाहिए।

जब श्रील गदाधर दास प्रभु हरि कीर्तन आन्दोलन का प्रचार कर रहे थे , तो एक मैजिस्ट्रेट (काजी) उनके इस आन्दोलन के अत्यन्त विरुद्ध था। अतएव श्री चैतन्य महाप्रभु के चरणचिह्नों का अनुगमन करते हुए श्रील गदाधर दास एक रात काजी के घर गये और उससे अनुरोध किया कि वह हरे कृष्ण महामन्त्र का कीर्तन किया करे। काजी ने उत्तर दिया , ‘‘ ठीक है , मैं कल हरे कृष्ण का कीर्तन करूँगा।’’ यह सुनकर गदाधर दास प्रभु नाचने लगे और बोले , ‘‘ कल क्यों ? आपने तो आज से ही हरे कृष्ण मन्त्र का उच्चारण कर लिया है , अतएव इसे चालू रखिये।’’

गौरगणोद्देश दीपिका (श्लोक १५४ , १५५) में कहा गया है:

श्रील गदाधर दास को श्रीमती राधारानी के तेज चन्द्रकान्ति और बलराम की प्रिय सखी पूर्णानन्दा का संयुक्त रूप माना जाता है। इस तरह श्रील गदाधर दास प्रभु , चैतन्य महाप्रभु तथा नित्यानन्द प्रभु के संगियों में एक थे।

एक बार जब गदाधर दास नित्यानन्द प्रभु के साथ जगन्नाथ पुरी से बंगाल लौट रहे थे , तो वे आत्म विस्मृत होकर जोर-जोर से इस तरह बोलने लगे , मानों वे व्रजभूमि की दही बेचने वाली कोई युवती हों। इसे श्रील नित्यानन्द प्रभु ने देखा। दूसरी बार जब वे गोपी-भाव में मग्न थे , तो उन्होंने अपने सिर पर गंगाजल से भरा घड़ा उठा लिया , मानो वे दूध बेच रहे हों। जब चैतन्य महाप्रभु वृन्दावन जाते समय राघव पण्डित के घर आये थे , तो गदाधर दास उनके दर्शन करने गये थे और श्री चैतन्य महाप्रभु इतने प्रसन्न हुए कि उन्होंने उनके सिर पर अपना चरण रख दिया था। जब गदाधर प्रभु एंडियादह में थे , तो उन्होंने वहाँ पर पूजन के लिए एक बालगोपाल-मूर्ति स्थापित की। श्री माधव घोष ने श्री नित्यानन्द प्रभु तथा श्री गदाधर दास की सहायता से दान-खण्ड नामक एक नाटक का आयोजन किया था। चैतन्य भागवत ( अन्त्य खण्ड अध्याय ५ श्लोक ३१८-९४) में इसका वर्णन है।

श्रील गदाधर दास प्रभु की समाधि एंडियादह ग्राम में है , जो पहले संयोगी वैष्णवों के कब्जे में थी और बाद में काल्ना के सिद्ध भगवान् दास बाबाजी के नियंत्रण में चली गई। उनके आदेश से कलकत्ता के नारिकेलडांगा के मल्लिक परिवार के एक सदस्य श्री मधुसूदन मल्लिक ने वहाँ पर १२५६ बंगाब्द (१८४९ ई.) में एक पाटवाटी ( मठ) स्थापित किया। उन्होंने श्री राधाकान्त नामक विग्रह की पूजा की भी व्यवस्था की। उनके पुत्र बलाइचांद मल्लिक ने १३१२ बंगाब्द , ( १९०५ ईस्वी) में गौरनिताई के विग्रह स्थापित किये। इस तरह मन्दिर के सिंहासन पर गौर-नित्यानन्द विग्रह तथा राधा-कृष्ण विग्रह दोनों हैं। सिंहासन के नीचे एक पत्थर में संस्कृत में लेख खुदा है। इस मन्दिर में गोपेश्वर के रूप में शिवजी की भी छोटी-सी मूर्ति है। प्रवेश-द्वार के एक ओर पत्थर पर यह सारा वृत्तान्त लिखा है।


## Verse ad.10.54
शिवानन्द सेन——प्रभुर भृत्य अन्तरङ्ग ।
प्रभु-स्थाने याइते सबे लयेन याँर सङ्ग ॥५४॥
*शिवानन्द सेन —शिवानन्द सेन ; प्रभुर —महाप्रभु के ; भृत्य —सेवक ; अन्तरङ्ग — अन्तरंग ; प्रभु-स्थाने —जगन्नाथ पुरी में जहाँ महाप्रभु ठहरे हुए थे ; याइते —जाते समय ; सबे —सब ; लयेन —लिया ; याँर —जिनका ; सङ्ग —आश्रय।*


### अनुवाद
वृक्ष की चौबीसवीं शाखा, चैतन्य महाप्रभु के अत्यन्त विश्वासपात्र सेवक शिवानन्द सेन थे। जो कोई महाप्रभु का दर्शन करने जगन्नाथ पुरी जाता, वह श्री शिवानन्द सेन के यहाँ आश्रय और मार्गदर्शन पाता।


## Verse ad.10.55
प्रतिवर्षे प्रभु-गण सङ्गेते लाइया ।
नीलाचले चलेन पथे पालन करिया ॥५५॥
*प्रति-वर्षे —प्रतिवर्ष ; प्रभु-गण —चैतन्य महाप्रभु के भक्त ; सङ्गेते —उनके साथ ; लाइया —लेकर ; नीलाचले —जगन्नाथ पुरी को ; चलेन —जाते ; पथे —रास्ते में ; पालन —पालन , देखभाल ; करिया —करके।*


### अनुवाद
वे प्रतिवर्ष भगवान् चैतन्य का दर्शन करने के लिए भक्तों की टोली को बंगाल से जगन्नाथ पुरी ले जाया करते थे। यात्रा पर जाते समय वे सारी टोली का खर्च वहन किया करते थे।


## Verse ad.10.56
भक्ते कृपा करेन प्रभु ए-तिन स्वरूपे ।
‘साक्षात्,’ ‘आवेश’ आर ‘आविर्भाव’-रूपे ॥५६॥
*भक्ते —भक्तों को ; कृपा —कृपा ; करेन —देते ; प्रभु —चैतन्य महाप्रभु ; ए —ये ; तिन —तीन ; स्वरूपे —रूपों में ; साक्षात् —साक्षात् ; आवेश —भगवान् द्वारा शक्ति से आवेशित ; आर —और ; आविर्भाव —प्राकट्य ; रूपे —रूपों में।*


### अनुवाद
श्री चैतन्य महाप्रभु अपने भक्तों पर तीन रूपों में अहैतुकी कृपा प्रदान करते हैं—अपने प्रत्यक्ष प्राकट्य (साक्षात्) द्वारा, किसी शक्ति प्रदत्त व्यक्ति के भीतर अपने पराक्रम (आवेश) द्वारा तथा अपने आविर्भाव द्वारा।


### तात्पर्य
श्री चैतन्य महाप्रभु का साक्षात् रूप उनकी निजी उपस्थिति है। आवेश संचारित की गई शक्ति को सूचित करता है , जैसे कि नकुल ब्रह्मचारी में निहित शक्ति। आविर्भाव का अर्थ यह है कि स्वयं उपस्थित न होने पर भी भगवान् का प्रकट होना। उदाहरणार्थ , श्री शचीमाता अपने घर में श्री चैतन्य महाप्रभु को भोग लगाती थीं , यद्यपि वे दूर जगन्नाथ पुरी में रहते थे और जब वे भोजन अर्पण करने के बाद आँखें खोलतीं , तो देखतीं कि श्री चैतन्य महाप्रभु ने वास्तव में भोजन खा लिया है। इसी प्रकार जब श्रीवास ठाकुर संकीर्तन करते , तब महाप्रभु की अनुपस्थिति में भी सबको उनकी उपस्थिति का अनुभव होता। यह आविर्भाव का दूसरा उदाहरण है।


## Verse ad.10.57
‘साक्षाते’ सकल भक्त देखे निर्विशेष ।
नकुल ब्रह्मचारि-देहे प्रभुर ‘आवेश’ ॥५७॥
*साक्षाते —साक्षात् ; सकल —सभी ; भक्त —भक्त ; देखे —देखते हैं ; निर्विशेष —कुछ विशेष नहीं किन्तु जैसे वे हैं ; नकुल ब्रह्मचारी —नकुल ब्रह्मचारी ; देहे —शरीर में ; प्रभुर —महाप्रभु के ; आवेश —शक्ति के आवेश।*


### अनुवाद
प्रत्येक भक्त की उपस्थिति में श्री चैतन्य महाप्रभु का प्रकट होना साक्षात् कहलाता है। नकुल ब्रह्मचारी में विशेष शक्ति के लक्षण रूप में उनका प्राकट्य, आवेश का उदाहरण है।


## Verse ad.10.58
‘प्रद्युम्न ब्रह्मचारी’ ताँर आगे नाम छिल ।
‘नृसिंहानन्द’ नाम प्रभु पाछे त’ राखिल ॥५८॥
*प्रद्युम्न ब्रह्मचारी —प्रद्युम्न ब्रह्मचारी ; ताँर —उनका ; आगे —पहले ; नाम —नाम ; छिल —था ; नृसिंहानन्द —नृसिंहानन्द ; नाम —नाम ; प्रभु —महाप्रभु ; पाछे —बाद में ; त’ —निश्चित रूप से ; राखिल —इसे रखा।*


### अनुवाद
श्री चैतन्य महाप्रभु ने प्रद्युम्न ब्रह्मचारी का नाम बदलकर नृसिंहानन्द ब्रह्मचारी रख दिया।


## Verse ad.10.59
ताँहाते हइल चैतन्येर ‘आविर्भाव’ ।
अलौकिक ऐछे प्रभुर अनेक स्वभाव ॥५९॥
*ताँहाते —उसमें ; हइल —था ; चैतन्येर —श्री चैतन्य महाप्रभु का ; आविर्भाव —आविर्भाव ; अलौकिक —असाधारण ; ऐछे —उस तरह ; प्रभुर —चैतन्य महाप्रभु के ; अनेक —अनेक ; स्वभाव —स्वभाव।*


### अनुवाद
उसके शरीर में आविर्भाव के लक्षण थे। ऐसा प्राकट्य अलौकिक होता है, किन्तु श्री चैतन्य महाप्रभु ने अपने विभिन्न स्वरूपों से ऐसी अनेक लीलाएँ प्रदर्शित कीं।


### तात्पर्य
गौरगणोद्देश-दीपिका ( ७३-७४) में कहा गया है कि नकुल ब्रह्मचारी ने श्री चैतन्य महाप्रभु के आवेश को और प्रद्युम्न ब्रह्मचारी ने आविर्भाव को प्रदर्शित किया। वैसे तो चैतन्य महाप्रभु के सैंकड़ों-हजारों भक्त हैं , किन्तु उनमें कोई विशेष लक्षण प्रकट नहीं होता , किन्तु जब श्री चैतन्य महाप्रभु का कोई भक्त विशेष शक्ति के साथ कार्य करता है , तब वह आवेश लक्षण को प्रदर्शित करता है। श्री चैतन्य महाप्रभु ने स्वयं संकीर्तन आन्दोलन का प्रसार किया और उन्होंने भारतवर्ष के सारे निवासियों को इस सम्प्रदाय को स्वीकार करने की और फिर विश्वभर में इसका प्रचार करने की सलाह दी। जो भक्त ऐसे आदेशों का पालन करते हैं , उनके शरीर में जो लक्षण दृष्टिगोचर होते हैं , वे आवेश कहलाते हैं। श्रील शिवानन्द सेन ने नकुल ब्रह्मचारी के शरीर में आवेश के ऐसे लक्षण देखें , जो चैतन्य महाप्रभु सरीखे थे। चैतन्य-चरितामृत का कथन है कि इस कलियुग में भगवान् के नाम का प्रसार ही एकमात्र आध्यात्मिक कार्य है , किन्तु यह कार्य वही कर सकता है , जिसे भगवान् कृष्ण शक्ति प्रदान करें। जिस विधि से भक्त को ऐसी शक्ति प्राप्त होती है , वह आवेश या कभी-कभी शक्त्यावेश कहलाती है।

प्रद्युम्न ब्रह्मचारी पहले काल्ना के पियरीगंज नामक गाँव के निवासी थे। इसका वर्णन श्रीचैतन्य-चरितामृत ( अन्त्यलीला , अध्याय २) में तथा श्रीचैतन्य भागवत ( अन्त्य खण्ड , अध्याय ३ तथा ९) में मिलता है।


## Verse ad.10.60
आस्वादिल ए सब रस सेन शिवानन्द ।
विस्तारि’ कहिब आगे एसब आनन्द ॥६०॥
*आस्वादिल —चखे ; ए —ये ; सब —सब ; रस —रस ; सेन शिवानन्द —शिवानन्द सेन ; विस्तारि’ —स्पष्ट रूप से वर्णन करके ; कहिब —मैं कहूँगा ; आगे —बाद में ; एसब —यह सब ; आनन्द —दिव्य आनन्द।*


### अनुवाद
श्रील शिवानन्द सेन को साक्षात्, आवेश तथा आविर्भाव तीनों लक्षणों का अनुभव था। इस दिव्य आनन्दपूर्ण विषय का विस्तृत वर्णन मैं बाद में स्पष्ट रूप से करूँगा।


### तात्पर्य
श्रील भक्तिसिद्धान्त सरस्वती महाराज द्वारा श्रील शिवानन्द सेन का वर्णन इस प्रकार किया गया है: ‘‘शिवानन्द सेन कुमारहट्ट जिसे हालिसहर भी कहा जाता है , के निवासी थे और भगवान् के महान् भक्त थे। कुमारहट्ट से लगभग डेढ़ मील की दूरी पर कांचड़ापाड़ा नामक एक अन्य गाँव है , जहाँ पर गौरगोपाल के विग्रह हैं , जिनकी स्थापना शिवानन्द सेन ने की थी। उन्होंने ही कृष्णराय का एक मन्दिर भी स्थापित किया था , जो आज भी विद्यमान है। शिवानन्द सेन , परमानन्द सेन के पिता थे , जो पुरीदास या कवि कर्णपूर के नाम से भी जाने जाते हैं। परमानन्द सेन ने अपनी पुस्तक गौरगणोद्देश-दीपिका ( १७६) में लिखा है कि वृन्दावन की दो गोपियाँ , जिनके पहले के नाम वीरा तथा दूती थे , मिलकर उनका पिता बनीं। श्रील शिवानन्द सेन भगवान् चैतन्य के उन समस्त भक्तों का मार्गदर्शन करते थे , जो बंगाल से जगन्नाथ पुरी जाया करते थे और वे उनकी यात्रा का सारा व्यय स्वयं वहन करते थे। इसका वृत्तान्त चैतन्य-चरितामृत , मध्यलीला ( अध्याय १६ , श्लोक १९-२७) में मिलता है। श्रील शिवानन्द सेन के तीन पुत्र थे—चैतन्य दास , रामदास तथा परमानन्द। जैसाकि ऊपर बताया गया है , यह अन्तिम पुत्र बाद में कवि कर्णपूर बना और वह गौरगणोद्देश-दीपिका का लेखक है। इनके गुरु श्रीनाथ पण्डित थे , जो शिवानन्द सेन के पुरोहित थे। वासुदेव दत्त के अपव्यय के कारण शिवानन्द सेन को उनके खर्च की निगरानी करने के लिए नियुक्त किया गया।

श्री शिवानन्द सेन को श्री चैतन्य महाप्रभु के साक्षात् , आवेश , तथा आविर्भाव लक्षणों का वास्तविक अनुभव था। एक बार जगन्नाथ पुरी जाते समय वे एक कुत्ते को साथ ले गये और अन्त्यलीला के प्रथम अध्याय में बतलाया गया है कि इस कुत्ते को इनकी संगति के कारण बाद में मोक्ष प्राप्त हुआ। जब श्रील रघुनाथ दास , जो बाद में रघुनाथ दास गोस्वामी बने , अपने पैतृक घर से भागकर चैतन्य महाप्रभु के पास गये , तो उनके पिता ने शिवानन्द सेन को पत्र लिखकर उनके बारे में जानकारी माँगी। जब उन्होंने पूरी जानकारी लिख भेजी , तो रघुनाथ दास के पिता ने शिवानन्द सेन के पास कुछ नौकर तथा धन भेजा , जिससे रघुनाथ दास की देखभाल हो सके। एक बार शिवानन्द सेन ने श्री चैतन्य महाप्रभु को अपने घर आमन्त्रित करके उन्हें इतना खिलाया कि उन्हें कुपच हो गया और वे बीमार-जैसे हो गये। जब यह बात शिवानन्द सेन के ज्येष्ठ पुत्र चैतन्य दास को मालूम हुई , तो उन्होंने कुपच की कुछ दवा दी , जिससे चैतन्य प्रभु अत्यन्त प्रसन्न हुए। इसका वर्णन अन्त्यलीला (अध्याय १० , श्लोक १४२-१५१) में हुआ है।

एक बार जगन्नाथ पुरी जाते समय सारे भक्तों को एक वृक्ष के नीचे रहना पड़ा , जहाँ पर कोई मकान या कोई छप्पर भी न था , जिससे नित्यानन्द प्रभु बहुत नाराज हो गये। ऐसा लगा कि वे भूख से व्याकुल थे। अतएव उन्होंने शिवानन्द के पुत्रों को मरने का शाप दे दिया। इससे शिवानन्द की पत्नी अत्यन्त शोकाकुल हो उठीं और वे रोने लगीं। वे सोचने लगीं , चूँकि यह शाप नित्यानन्द प्रभु ने दिया है , तो वे सचमुच मर जायेंगे। जब बाद में शिवानन्द लौटे और अपनी पत्नी को रोते देखा तो पूछा , ‘‘ तुम क्यों रो रही हो ? यदि नित्यानन्द प्रभु की इच्छा है , तो हम सभी क्यों न मर जायें।’’ जब शिवानन्द सेन लौटे तो नित्यानन्द प्रभु ने उन्हें देखा। उन्होंने उन्हें लात मारते हुए कहा कि , ‘‘ मैं भूखा हूँ , तुमने भोजन का प्रबन्ध क्यों नहीं किया ?’’ ऐसा व्यवहार है अपने भक्तों के साथ प्रभु का। श्रील नित्यानन्द प्रभु ने सामान्य भूखे व्यक्ति जैसा व्यवहार किया , मानो वे शिवानन्द सेन के प्रबन्ध पर ही पूरी तरह आश्रित हों।

शिवानन्द सेन का एक भांजा श्रीकान्त था। उसने नित्यानन्द प्रभु के शाप के विरोध में उनका साथ छोड़ दिया और वह सीधे चैतन्य महाप्रभु के पास जगन्नाथ पुरी जा पहुँचा , जहाँ महाप्रभु ने उसे शान्त किया। उस समय श्री चैतन्य महाप्रभु ने पुरीदास को अपने पैर का अँगूठा चूसने को दिया , क्योंकि उस समय वे नन्हें शिशु थे। महाप्रभु के आदेश से ही वह तुरन्त संस्कृत छन्दों की रचना करने लगा। शिवानन्द के परिवार के साथ इस गलतफहमी के कारण श्री चैतन्य महाप्रभु ने अपने निजी सेवक गोविन्द को आदेश दिया कि उनका सारा शेष (प्रसाद) ले जाकर शिवानन्द को दे। इसका वर्णन अन्त्य लीला (अध्याय १२ , श्लोक ५३) में हुआ है।


## Verse ad.10.61
शिवानन्देर उपशाखा, ताँर परिकर ।
पुत्र-भृत्यादि करि’ चैतन्य-किङ्कर ॥६१॥
*शिवानन्देर —शिवानन्द सेन की ; उपशाखा —उपशाखा ; ताँर —उनके ; परिकर —साथी ; पुत्र —पुत्र ; भृत्य —नौकर ; आदि —आदि ; करि’ —इकठ्ठे लेकर ; चैतन्य-किङ्कर —चैतन्य महाप्रभु के दास।*


### अनुवाद
शिवानन्द सेन के पुत्र, नौकर तथा परिवार के सदस्य एक उपशाखा हैं। ये सभी श्री चैतन्य महाप्रभु के निष्ठावान सेवक थे।


## Verse ad.10.62
चैतन्य-दास, रामदास, आर कर्णपूर ।
तिन पुत्र शिवानन्देर प्रभुर भक्त-शूर ॥६२॥
*चैतन्य-दास —चैतन्य दास ; रामदास —राम दास ; आर —और ; कर्णपूर —कर्णपूर ; तिन पुत्र —तीन पुत्र ; शिवानन्देर —शिवानन्द सेन के ; प्रभुर —महाप्रभु के ; भक्त-शूर —शूरवीर भक्त।*


### अनुवाद
शिवानन्द सेन के तीनों पुत्र—चैतन्य दास, राम दास तथा कर्णपूर—श्री चैतन्य महाप्रभु के शूरवीर भक्त थे।


### तात्पर्य
शिवानन्द सेन के ज्येष्ठ पुत्र चैतन्य दास ने कृष्णकर्णामृत पर एक भाष्य लिखा , जिसका अनुवाद बाद में श्रील भक्तिविनोद ठाकुर ने किया और अपनी पत्रिका सज्जन-तोषणी में छापा। विद्वानों का मत है कि चैतन्य दास संस्कृत में लिखित ग्रंथ चैतन्य-चरित के लेखक हैं , जो चैतन्य-चरितामृत के नाम से भी प्रसिद्ध है। इसके लेखक कवि कर्णपूर नहीं थे , जैसाकि सामान्यतया माना जाता है। यही मत श्रील भक्तिसिद्धान्त सरस्वती ठाकुर का है। श्री राम दास शिवानन्द सेन के दूसरे पुत्र थे। गौरगणोद्देश दीपिका ( १४५) में कहा गया है कि भगवान् कृष्ण के दो प्रसिद्ध शुक जिनका नाम कृष्णलीला में दक्ष तथा विचक्षण मिलता है , वे ही कवि कर्णपूर के बड़े भाई चैतन्य दास तथा राम दास बने। तीसरे पुत्र कर्णपूर परमानन्द दास या पुरी दास के नाम से भी जाने जाते थे , जिनकी दीक्षा श्री अद्वैत प्रभु के शिष्य श्रीनाथ पण्डित द्वारा हुई। कर्णपूर ने कई पुस्तकें लिखी हैं , जो वैष्णव साहित्य में महत्त्वपूर्ण स्थान रखती हैं—यथा आनन्द-वृन्दावन-चम्पू , अलङ्कार-कौस्तुभ , गौरगणोद्देश-दीपिका तथा महान् काव्य चैतन्य-चन्द्रोदय-नाटक। उनका जन्म शकाब्द १४४८ (१५२६ ई.) में हुआ। वे १४८८ से १४९८ तक अर्थात् लगातार दस वर्षों तक ग्रंथ लिखते रहे।


## Verse ad.10.63
श्री-वल्लभसेन, आर सेन श्रीकान्त ।
शिवानन्द-सम्बन्धे प्रभुर भक्त एकान्त ॥६३॥
*श्री-वल्लभ-सेन —श्री वल्लभ सेन ; आर —और ; सेन श्रीकान्त —श्रीकान्त सेन ; शिवानन्द —शिवानन्द सेन ; सम्बन्धे —सम्बन्ध में ; प्रभुर —महाप्रभु के ; भक्त —भक्त ; एकान्त —एकनिष्ठ।*


### अनुवाद
श्रीवल्लभ सेन तथा श्रीकान्त सेन भी शिवानन्द सेन की उपशाखाएँ थे, क्योंकि ये न केवल उनके भांजे थे, अपितु श्री चैतन्य महाप्रभु के अनन्य भक्त भी थे।


### तात्पर्य
जब पुरी जाते समय नित्यानन्द प्रभु ने शिवानन्द सेन को डाँटा था , तो शिवानन्द के ये दोनों भांजे विरोध में उनका साथ छोड़कर श्री चैतन्य महाप्रभु को मिलने जगन्नाथ पुरी चले गये थे। महाप्रभु इन बालकों के मनोभाव ताड़ गये , अतएव उन्होंने अपने निजी सेवक गोविन्द से कहा कि शिवानन्द की टोली के आने तक उन्हें प्रसाद देते रहना। रथयात्रा संकीर्तन उत्सव के समय ये दोनों भाई मुकुन्द की टोली के सदस्य थे। गौरगणोद्देश-दीपिका ( १७४) में कहा गया है कि कात्यायनी नामक गोपी ही श्रीकान्त सेन के रूप में प्रकट हुई।


## Verse ad.10.64
प्रभु-प्रिय गोविन्दानन्द महाभागवत ।
प्रभुर कीर्तनीया आदि श्री-गोविन्द दत्त ॥६४॥
*प्रभु-प्रिय —महाप्रभु के सर्वाधिक प्रिय ; गोविन्दानन्द —गोविन्दानन्द ; महा-भागवत —महान् भक्त ; प्रभुर —भगवान् के ; कीर्तनीया —कीर्तन करने वाले ; आदि —मूल रूप से ; श्री-गोविन्द दत्त —श्री गोविन्द दत्त।*


### अनुवाद
वृक्ष की पच्चीसवीं और छब्बीसवीं शाखाएँ, गोविन्दानन्द तथा गोविन्द दत्त, श्री चैतन्य महाप्रभु के संग कीर्तन किया करते थे। गोविन्द दत्त चैतन्य महाप्रभु की टोली के प्रधान गायक थे।


### तात्पर्य
गोविन्द दत्त का जन्म खड़दह के निकट सुखचर गाँव में हुआ था।


## Verse ad.10.65
श्री-विजय-दास-नाम प्रभुर आखरिया ।
प्रभुरे अनेक पुँथि दियाछे लिखिया ॥६५॥
*श्री-विजय-दास —श्री विजय दास ; नाम —नाम ; प्रभुर —महाप्रभु का ; आखरिया —मुख्य गायक ; प्रभुरे —महाप्रभु को ; अनेक —अनेक ; पुँथि —ग्रन्थ ; दियाछे —दिये ; लिखिया —लिखकर।*


### अनुवाद
सत्ताइसवीं शाखा, श्री विजय दास, महाप्रभु के अन्य प्रमुख गायक थे, जिन्होंने महाप्रभु को अनेक हस्तलिखित पुस्तकें भेंट कीं।


### तात्पर्य
पहले न तो छापेखाने होते थे , न छपी पुस्तकें थीं। सारी पुस्तकें हाथ से लिखी जाती थीं। मूल्यवान पुस्तकों की पाण्डुलिपियाँ मन्दिरों या प्रसिद्ध स्थानों में रखी जाती थीं , और जिस किसी को पुस्तक में रुचि होती , वह हाथ से उसकी प्रति तैयार करता था। विजय दास पेशेवर लिपिक थे , जिन्होंने अनेक पाण्डुलिपियों की प्रतिलिपियाँ बनाई और उन्हें चैतन्य महाप्रभु को भेंट किया।


## Verse ad.10.66
‘रत्नबाहु’ बलि’ प्रभु थुइल ताँर नाम ।
अकिञ्चन प्रभुर प्रिय कृष्णदास-नाम ॥६६॥
*रत्नबाहु —रत्नबाहु उपाधि ; बलि’ —उसे पुकारकर ; प्रभु — महाप्रभु ; थुइल —रखा ; ताँर —उनका ; नाम —नाम ; अकिञ्चन —शुद्ध , अकिंचन ; प्रभुर —महाप्रभु के ; प्रिय —प्रिय ; कृष्णदास —कृष्णदास ; नाम —नाम।*


### अनुवाद
श्री चैतन्य महाप्रभु ने विजयदास का नाम रत्नबाहु रख दिया, क्योंकि उन्होंने महाप्रभु के लिए अनेक पाण्डुलिपियों की हस्तलिपियाँ उतारी थीं। अठ्ठाइसवीं शाखा कृष्णदास थे, जो महाप्रभु को अत्यन्त प्रिय थे। उनका नाम अकिंचन कृष्णदास था।


### तात्पर्य
अकिंचन का अर्थ होता है , ‘‘ जिसके पास इस संसार में कुछ भी नहीं होता।’’


## Verse ad.10.67
खोला-वेचा श्रीधर प्रभुर प्रिय-दास ।
याँहा-सने प्रभु करे नित्य परिहास ॥६७॥
*खोला-वेचा —वह व्यक्ति जो केले के वृक्षों की छाल बेचता है ; श्रीधर —श्रीधर प्रभु ; प्रभुर —महाप्रभु के ; प्रिय-दास —प्रिय सेवक ; याँह-सने —जिनके साथ ; प्रभु —महाप्रभु ; करे —करते ; नित्य —प्रतिदिन ; परिहास —परिहास।*


### अनुवाद
उन्तीसवीं शाखा श्रीधर थे, जो केले की छाल के व्यापारी थे। वे महाप्रभु के अत्यन्त प्रिय सेवक थे। कई बार महाप्रभु ने उनके साथ परिहास किया था।


### तात्पर्य
श्रीधर निर्धन ब्राह्मण थे , जो केले की छाल के दोने बेचकर अपनी जीविका चलाते थे। सम्भवत: उनके पास केले का एक बगीचा था , जिससे वे केले के वृक्षों से पत्ते , छिलका तथा गूदा एकत्र करके रोज बाजार में बेच दिया करते थे। वे अपनी आमदनी का ५० प्रतिशत गंगाजी की पूजा करने में और शेष पचास प्रतिशत अपनी जीविका चलाने में खर्च करते थे। जब श्री चैतन्य महाप्रभु ने काजी की आज्ञा का उल्लंघन करके अवज्ञा आन्दोलन चलाया , तो श्रीधर प्रसन्नता से नाचने लगे थे। महाप्रभु इनके जलपात्र से पानी पिया करते थे। श्रीधर ने शचीदेवी को श्री चैतन्य महाप्रभु द्वारा संन्यास ग्रहण करने के पूर्व पकाने के लिए कद्दू दिया था। वे प्रतिवर्ष महाप्रभु का दर्शन करने जगन्नाथ पुरी जाया करते थे। कवि कर्णपूर के अनुसार श्रीधर वृन्दावन के एक गोप थे , जिसका नाम कुसुमासव था। गौरगणोद्देश-दीपिका ( १३३) में कहा गया है:

‘‘ कृष्ण-लीला में कुसुमासव नामक ग्वालबाल ही बाद में श्री चैतन्य महाप्रभु की लीला के समय नवद्वीप में खोलावेचा श्रीधर बना।’’


## Verse ad.10.68
प्रभु याँर नित्य लय थोड़-मोचा-फल ।
याँर फुटा-लौहपात्रे प्रभु पिला जल ॥६८॥
*प्रभु —महाप्रभु ; याँर —जिनके ; नित्य —प्रतिदिन ; लय —लेते ; थोड़ —केले के वृक्ष का गूदा ; मोचा —केले के वृक्ष के फूल ; फल —केले के वृक्ष के फल ; याँर —जिनके ; फुटा —टूटे हुए ; लौह-पात्रे —लोहे के पात्र में ; प्रभु —महाप्रभु ; पिला —पी लिया ; जल —जल।*


### अनुवाद
श्री चैतन्य महाप्रभु रोज मजाक में श्रीधर से फल, फूल तथा गूदा छीन लिया करते थे और उनके टूटे हुए लोहे के पात्र से जल पीते थे।


## Verse ad.10.69
प्रभुर अतिप्रिय दास भगवान्पण्डित ।
याँर देहे कृष्ण पूर्वे हैला अधिष्ठित ॥६९॥
*प्रभुर —महाप्रभु के ; अतिप्रिय —अतिप्रिय ; दास — दास ; भगवान् पण्डित —भगवान् पण्डित ; याँर —जिनके ; देहे —शरीर में ; कृष्ण —भगवान् कृष्ण ; पूर्वे —पहले ; हैला —हुए ; अधिष्ठित —स्थापित।*


### अनुवाद
तीसवीं शाखा भगवान् पण्डित थे। वे महाप्रभु के अत्यन्त प्रिय सेवक थे, किन्तु पूर्वजन्म में भी वे भगवान् कृष्ण के महान् भक्त थे और भगवान् को सदैव अपने हृदय में रखते थे।


## Verse ad.10.70
जगदीश पण्डित, आर हिरण्य महाशय ।
यारे कृपा कैल बाल्ये प्रभु दयामय ॥७०॥
*जगदीश पण्डित — जगदीश पण्डित ; आर —और ; हिरण्य —हिरण्य ; महाशय —महाशय ; यारे —जिनको ; कृपा — कृपा ; कैल —दिखाई ; बाल्ये —बाल्यावस्था में ; प्रभु —महाप्रभु ; दयामय —दयालु।*


### अनुवाद
इकतीसवीं शाखा जगदीश पण्डित थे और बत्तीसवीं शाखा हिरण्य महाशय थे, जिन पर महाप्रभु ने अपने बाल्यकाल में अहैतुकी कृपा प्रदर्शित की थी।


### तात्पर्य
पूर्व काल में जगदीश पण्डित कृष्णलीला में एक महान् नर्तक थे और चन्द्रहास कहलाते थे। हिरण्य पण्डित के बारे में यह कहा जाता है कि एक रात जब नित्यानन्द प्रभु मूल्यवान रत्नों से सज्जित होकर उनके घर में ठहरे थे , तो एक बड़ा चोर रात-भर इन रत्नों को चुराने का प्रयास करता रहा , किन्तु असफल रहा। बाद में नित्यानन्द प्रभु के पास आकर उसने आत्म-समर्पण कर दिया।


## Verse ad.10.71
एइ दुइ-घरे प्रभु एकादशी दिने ।
विष्णुर नैवेद्य मागि’ खाइल आपने ॥७१॥
*एइ दुइ-घरे —इन दो घरों में ; प्रभु —महाप्रभु ; एकादशी दिने —एकादशी के दिन ; विष्णुर —भगवान् विष्णु का ; नैवेद्य —भोग ; मागि’ —माँगकर ; खाइल —खाया ; आपने —स्वयं।*


### अनुवाद
श्री चैतन्य महाप्रभु ने एकादशी के दिन इन दोनों के घरों से भोजन की भिक्षा माँगी और स्वयं इसे खाया।


### तात्पर्य
एकादशी के दिन उपवास रखने का विधान विशेष रूप से भक्तों के लिए है , किन्तु भगवान् को भोग लगाने वाले भोजन (नैवेद्य) के सम्बन्ध में कोई प्रतिबन्ध नहीं है। श्री चैतन्य महाप्रभु ने विष्णु-तत्त्व के रूप में भावावेश में भगवान् विष्णु का नैवेद्य ग्रहण किया।


## Verse ad.10.72
प्रभुर पड़ुया दुइ,——पुरुषोत्तम, सञ्जय ।
व्याकरणे दुइ शिष्य——दुइ महाशय ॥७२॥
*प्रभुर पड़ुया दुइ —महाप्रभु के दो शिष्य ; पुरुषोत्तम —पुरुषोत्तम ; सञ्जय —संजय ; व्याकरणे —व्याकरण पढ़ने में ; दुइ शिष्य —दोनों शिष्य ; दुइ महाशय —महाशय।*


### अनुवाद
तैंतीसवीं तथा चौतीसवीं शाखाएँ पुरुषोत्तम तथा संजय नामक चैतन्य महाप्रभु के दो शिष्य थे, जो व्याकरण में सिद्धहस्त थे। वे महापुरुष थे।


### तात्पर्य
ये दोनों विद्यार्थी नवद्वीप के निवासी थे और संकीर्तन आन्दोलन में महाप्रभु के प्रथम पार्षद थे। चैतन्य-भागवत के अनुसार पुरुषोत्तम संजय , मुकुन्द संजय के पुत्र थे। किन्तु श्रीचैतन्य-चरितामृत के लेखक ने स्पष्ट कर दिया है कि पुरुषोत्तम तथा संजय एक नहीं , अपितु अलग-अलग दो व्यक्ति थे।


## Verse ad.10.73
वनमाली पण्डित शाखा विख्यात जगते ।
सोणार मुषल हल देखिल प्रभुर हाते ॥७३॥
*वनमाली पण्डित —वनमाली पण्डित ; शाखा —अगली शाखा ; विख्यात —प्रसिद्ध ; जगते —जगत् में ; सोणार —सोने से बने हुए ; मुषल —गदा ; हल —हल ; देखिल —देखा ; प्रभुर —महाप्रभु के ; हाते —हाथ में।*


### अनुवाद
वृक्ष की पैंतीसवीं शाखा वनमाली पण्डित थे, जो इस जगत् में अत्यन्त विख्यात थे। उन्होंने महाप्रभु के हाथ में सोने की गदा (मूसल) तथा हल देखा।


### तात्पर्य
वनमाली पण्डित ने महाप्रभु को बलराम के भावावेश में देखा। इसका विशद वर्णन चैतन्य-भागवत , अन्त्य खण्ड के नवें अध्याय में मिलता है।


## Verse ad.10.74
श्री-चैतन्येर अति प्रिय बुद्धिमन्त खान् ।
आजन्म आज्ञाकारी तेंहो सेवक-प्रधान ॥७४॥
*श्री-चैतन्येर —श्री चैतन्य महाप्रभु के ; अति प्रिय —अति प्रिय ; बुद्धिमन्त खान् —बुद्धिमन्त खान ; आजन्म —जन्म से ही ; आज्ञा-कारी —आज्ञाकारी ; तेंहो —वे ; सेवक —सेवक ; प्रधान —प्रधान।*


### अनुवाद
छत्तीसवीं शाखा बुद्धिमन्त खान थे, जो श्री चैतन्य महाप्रभु को अत्यन्त प्रिय थे। वे महाप्रभु की आज्ञा का पालन करने के लिए सदैव प्रस्तुत रहते थे, अतएव वे महाप्रभु के प्रधान सेवक माने जाते थे।


### तात्पर्य
श्री बुद्धिमन्त खान नवद्वीप के ही एक निवासी थे। ये अत्यन्त धनी थे और इन्होंने हीचैतन्य महाप्रभु का विवाह विष्णुप्रिया से कराने की व्यवस्था की थी , जो स्थानीय जमींदार के पुरोहित सनातन मिश्र की पुत्री थीं। उन्होंने विवाह का सारा खर्च अपनी ओर से किया था। जब महाप्रभु वायुव्याधि से ग्रस्त हो गये , तब बुद्धिमन्त खान ने उनके इलाज और दवाइयों में हुआ सारा खर्च स्वयं वहन किया था। वे कीर्तन आन्दोलन में महाप्रभु के नित्य पार्षद थे। जब महाप्रभु ने चन्द्रशेखर आचार्य के घर में देवी लक्ष्मी की भूमिका सम्पन्न की थी , तब इन्हीं ने महाप्रभु के लिए सारे गहनों की व्यवस्था की थी। जब महाप्रभु जगन्नाथ पुरी में रह रहे थे , तब ये उन्हें मिलने भी गये थे।


## Verse ad.10.75
गरुड़ पण्डित लय श्रीनाम-मङ्गल ।
नाम-बले विष याँरे ना करिल बल ॥७५॥
*गरुड़ पण्डित —गरुड़ पण्डित ; लय —लेते हैं ; श्री-नाम-मङ्गल —पवित्र हरे कृष्ण महामन्त्र ; नाम-बले —महामन्त्र के जप के बल पर ; विष —विष ; याँरे —जिनको ; ना — नहीं ; करिल —प्रभाव किया ; बल —बल।*


### अनुवाद
वृक्ष की सैंतीसवीं शाखा, गरुड़ पण्डित, सदैव भगवान् का नाम-कीर्तन करने में व्यस्त रहते थे। इस कीर्तन के बल पर उन्हें विष का प्रभाव छू तक नहीं पाता था।


### तात्पर्य
एक बार गरुड़ पण्डित को एक विषैले सर्प ने डस लिया , किन्तु उनके द्वारा हरे कृष्ण महामन्त्र कीर्तन करने से उन पर साँप के विष का कोई प्रभाव हुआ ही नहीं।


## Verse ad.10.76
गोपीनाथ सिंह——एक चैतन्येर दास ।
अक्रूर बलि’ प्रभु याँरे कैला परिहास ॥७६॥
*गोपीनाथ सिंह —गोपीनाथ सिंह ; एक —एक ; चैतन्येर दास —चैतन्य महाप्रभु के दास ; अक्रूर बलि’ —अक्रूर जैसे प्रसिद्ध ; प्रभु —महाप्रभु ; याँरे —जिनको ; कैल —किया ; परिहास —परिहास।*


### अनुवाद
वृक्ष की अड़तीसवीं शाखा, गोपीनाथ सिंह, श्री चैतन्य महाप्रभु के निष्ठावान दास थे। महाप्रभु मजाक में उन्हें अक्रूर कहकर पुकारते थे।


### तात्पर्य
वे सचमुच अक्रूर थे , जैसाकि गौरगणोद्देश-दीपिका ( श्लोक ११७) में कहा गया है।


## Verse ad.10.77
भागवती देवानन्द वक्रेश्वर-कृपाते ।
भागवतेर भक्ति-अर्थ पाइल प्रभु हैते ॥७७॥
*भागवती देवानन्द — श्रीमद्भागवत का पाठ करने वाले देवानन्द ; वक्रेश्वर-कृपाते —वक्रेश्वर की दया से ; भागवतेर — श्रीमद्भागवतम् का ; भक्ति-अर्थ —भक्ति का अर्थ ; पाइल —पाया ; प्रभु हैते —महाप्रभु से।*


### अनुवाद
देवानन्द पण्डित श्रीमद्भागवत के पेशेवर वाचक थे, किन्तु वक्रेश्वर पण्डित तथा महाप्रभु की कृपा से वे भागवत की भक्तिमयी व्याख्या समझ पाये।


### तात्पर्य
चैतन्य-भागवत ( मध्य खण्ड , अध्याय २१) में कहा गया है कि देवानन्द पण्डित उसी गाँव के रहने वाले थे , जिसमें सार्वभौम भट्टाचार्य के पिता विशारद रहते थे। देवानन्द पण्डित श्रीमद्भागवत के पेशेवर वाचक थे , किन्तु चैतन्य महाप्रभु को उनकी यह व्याख्या पसन्द न थी। महाप्रभु ने वर्तमान नवद्वीप नगर में , जो पहले कुलिया कहलाता था , उन पर ऐसी कृपा प्रदर्शित की कि उन्होंने श्रीमद्भागवत की मायावादी व्याख्या छोड़कर भक्ति परक व्याख्या करनी सीख ली। पहले जब देवानन्द मायावादी व्याख्या करते थे , तब एक बार उनकी सभा में श्रीवास ठाकुर उपस्थित थे और जब वे रोने लगे , तो देवानन्द के शिष्यों ने उन्हें बाहर भगा दिया। कुछ दिन बाद श्री चैतन्य महाप्रभु उधर से गुजरे , तो उन्होंने देवानन्द से मिलने पर श्रीमद्भागवत की मायावादी व्याख्या के लिए उसे बुरी तरह फटकारा। उस समय देवानन्द को तनिक भी विश्वास नहीं होता था कि श्री चैतन्य महाप्रभु भगवान् कृष्ण के अवतार हैं , किन्तु कुछ काल बाद एक रात वक्रेश्वर पण्डित उनके घर मेहमान थे , तो जब उन्होंने कृष्ण-विज्ञान बतलाया , तब देवानन्द चैतन्य महाप्रभु के स्वरूप के विषय में आश्वस्त हो गये। इस तरह श्रीमद्भागवत की व्याख्या वैष्णव-ज्ञान के अनुसार करने के लिए उन्हें प्रेरित किया गया। गौरगणोद्देश-दीपिका ( १०६) में बतलाया गया है कि पूर्वजन्म में वे भागुरी मुनि थे , जो नन्द महाराज के घर में वैदिक साहित्य सुनाने वाले सभा-पण्डित थे।


## Verse ad.10.78-79
खण्डवासी मुकुन्द-दास, श्री-रघुनन्दन ।
नरहरि-दास, चिरञ्जीव, सुलोचन ॥७८॥
एइ सब महाशाखा——चैतन्य-कृपाधाम ।
प्रेम-फल-फुल करे याहाँ ताहाँ दान ॥७९॥
*खण्ड-वासी मुकुन्द-दास —श्रीखण्ड के निवासी मुकुन्द दास ; श्री-रघुनन्दन —श्री रघुनन्दन ; नरहरि-दास —नरहरि दास ; चिरञ्जीव —चिरंजीव ; सुलोचन —सुलोचन ; एइ सब —वे सब ; महा-शाखा —महाशाखाएँ ; चैतन्य-कृपा-धाम —कृपाधाम श्री चैतन्य महाप्रभु के ; प्रेम —भगवत्प्रेम ; फल —फल ; फुल —फूल ; करे —करते ; याहाँ —कहीं भी ; ताहाँ —हर जगह ; दान —दान , वितरण।*


### अनुवाद
श्रीखण्डवासी मुकुन्द तथा उनके पुत्र श्री रघुनन्दन उस वृक्ष की उन्तालीसवीं शाखा थे, नरहरि चालीसवीं, चिरंजीव एकतालीसवीं और सुलोचन बयालीसवीं शाखा थे। ये सभी श्री चैतन्य महाप्रभु-रूपी कृपाधाम-वृक्ष की बड़ी-बड़ी शाखाएँ थे। इन्होंने भगवत्प्रेम रूपी फलों, फूलों को सर्वत्र वितरित किया।


### तात्पर्य
श्री मुकुन्द दास नारायण दास के पुत्र तथा नरहरि सरकार के बड़े भाई थे। इनके दूसरे भाई का नाम माधव दास था और पुत्र का नाम रघुनन्दन दास था। आज भी रघुनन्दन दास के वंशज कटवा से चार मील पश्चिम में श्रीखण्ड नामक गाँव में रह रहे हैं , जहाँ पहले रघुनन्दन दास रहा करते थे। रघुनन्दन दास का एक पुत्र था , जिसका नाम कानाइ था और जिसके दो पुत्र हुए—पहला मदन राय , जो नरहरि ठाकुर का शिष्य था और दूसरा वंशीवदन। अनुमान है कि इस वंशावली में कम से कम ४०० व्यक्ति हुए होंगे। इन सबके नामों का रिकार्ड श्रीखण्ड ग्राम में है। गौरगणोद्देश-दीपिका ( १७५) में बतलाया गया है कि वृन्दादेवी नामक गोपी ही मुकुन्द दास बनी। ये श्रीखण्ड गाँव में रहते थे और श्री चैतन्य महाप्रभु को अति प्रिय थे। उनकी अद्भुत भक्ति तथा कृष्ण-प्रेम का वर्णन चैतन्य-चरितामृत , मध्यलीला के पन्द्रहवें अध्याय में मिलता है। भक्ति रत्नाकर की आठवीं लहर में बतलाया गया है कि रघुनन्दन श्री चैतन्य महाप्रभु के विग्रह की सेवा किया करते थे।

नरहरि दास सरकार अत्यन्त प्रसिद्ध भक्त थे। चैतन्य-मंगल के सुविख्यात लेखक लोचनदास ठाकुर इन्हीं के शिष्य थे। चैतन्य-मंगल में कहा गया है कि श्री गदाधर दास तथा नरहरि सरकार श्री चैतन्य महाप्रभु को अत्यन्त प्रिय थे , किन्तु इसका कोई विशेष उल्लेख नहीं है कि वे श्रीखण्ड गाँव के निवासी थे।

चिरंजीव तथा सुलोचन दोनों ही श्रीखण्ड के निवासी थे , जहाँ उनके वंशज आज भी रह रहे हैं। चिरंजीव के दो पुत्रों में से ज्येष्ठ पुत्र रामचन्द्र कविराज श्रीनिवास आचार्य के शिष्य तथा नरोत्तमदास ठाकुर के घनिष्ठ पार्षद थे। कनिष्ठ पुत्र गोविन्द दास कविराज एक प्रसिद्ध वैष्णव कवि थे। चिरंजीव की पत्नी का नाम सुनन्दा था और दामोदर सेन कविराज उनके ससुर थे। चिरंजीव पहले गंगा नदी के तट पर स्थित कुमारनगर गाँव में रहा करते थे। गौरगणोद्देश दीपिका ( २०७) के अनुसार पूर्वजन्म में वे वृन्दावन की चन्द्रिका थे।


## Verse ad.10.80
कुलीनग्राम-वासी सत्यराज, रामानन्द ।
यदुनाथ, पुरुषोत्तम, शङ्कर, विद्यानन्द ॥८०॥
*कुलीन-ग्राम-वासी —कुलीन ग्राम के निवासी ; सत्यराज —सत्यराज ; रामानन्द —रामानन्द ; यदुनाथ —यदुनाथ ; पुरुषोत्तम —पुरुषोत्तम ; शङ्कर —शंकर ; विद्यानन्द —विद्यानन्द।*


### अनुवाद
सत्यराज, रामानन्द, यदुनाथ, पुरुषोत्तम, शंकर, तथा विद्यानन्द ये सभी बीसवीं शाखा से सम्बन्धित थे। वे कुलीन ग्राम के निवासी थे।


## Verse ad.10.81
वाणीनाथ वसु आदि यत ग्रामी जन ।
सबेइ चैतन्य-भृत्य,——चैतन्य-प्राणधन ॥८१॥
*वाणीनाथ वसु —वाणीनाथ वसु ; आदि —आदि ; यत — सब ; ग्रामी —गाँव के ; जन —निवासी ; सबेइ —वे सब ; चैतन्य-भृत्य —चैतन्य महाप्रभु के सेवक ; चैतन्य-प्राण-धन — भगवान् चैतन्य महाप्रभु जो उनके जीवन और प्राण थे।*


### अनुवाद
वाणीनाथ वसु की अगुवाई में कुलीन ग्राम के सारे निवासी चैतन्य महाप्रभु के सेवक थे और चैतन्य महाप्रभु ही उनके एकमात्र प्राण तथा धन थे।


## Verse ad.10.82
प्रभु कहे, कुलीनग्रामेर ये हय कुक्कुर ।
सेइ मोर प्रिय, अन्य जन रहु दूर ॥८२॥
*प्रभु —महाप्रभु ; कहे —कहते हैं ; कुलीन-ग्रामेर — कुलीन ग्राम के ; ये —जो कोई ; हय —होता है ; कुक्कुर —एक कुत्ता भी ; सेइ —वह ; मोर —मेरा ; प्रिय —प्रिय ; अन्य —अन्य ; जन —व्यक्ति ; रहु —उन्हें रहने दो ; दूर —दूर।*


### अनुवाद
महाप्रभु ने कहा, ‘‘औरों की बात जाने दें, कुलीन ग्राम का कुत्ता भी मेरा प्रिय मित्र है।


## Verse ad.10.83
कुलीनग्रामीर भाग्य कहने ना याय ।
शूकर चराय डोम, सेह कृष्ण गाय ॥८३॥
*कुलीन-ग्रामीर —कुलीन ग्राम के निवासी ; भाग्य —भाग्य ; कहने —कहने के लिए ; ना —नहीं ; याय —सम्भव है ; शूकर —सुअर ; चराय —चराते समय ; डोम —झाडू देने वाला ; सेह —वे भी ; कृष्ण —भगवान् कृष्ण ; गाय —गाते हैं।*


### अनुवाद
‘‘कुलीन ग्राम के सौभाग्य के विषय में कोई कुछ वर्णन नहीं कर सकता। वह इतना दिव्य है कि झाडू देने वाले भी सुअर चराते समय हरे कृष्ण महामन्त्र का कीर्तन करते हैं।’’


## Verse ad.10.84
अनुपम-वल्लभ, श्री-रूप, सनातन ।
एइ तिन शाखा वृक्षेर पश्चिमे सर्वोत्तम ॥८४॥
*अनुपम-वल्लभ —अनुपम अथवा वल्लभ ; श्री-रूप —श्री रूप ; सनातन —श्री सनातन ; एइ —ये ; तिन —तीन ; शाखा —शाखाएँ ; वृक्षेर —वृक्ष की ; पश्चिमे —पश्चिम की ओर ; सर्वोत्तम —सर्वोत्तम।*


### अनुवाद
वृक्ष के पश्चिम की ओर की तैंतालीसवीं, चवालीसवीं तथा पैंतालीसवीं शाखाएँ श्री सनातन, श्री रूप तथा अनुपम थे। ये सबमें श्रेष्ठ थे।


### तात्पर्य
श्री अनुपम , जीव गोस्वामी के पिता तथा श्री सनातन गोस्वामी और श्री रूप गोस्वामी के छोटे भाई थे। उनका पहले का नाम वल्लभ था , किन्तु चैतन्य महाप्रभु से भेंट होने के बाद महाप्रभु ने उनका नाम अनुपम रख दिया। ये तीनों भाई मुसलमान सरकार में काम कर रहे थे , अतएव उन्हें मल्लिक की उपाधि दी गई थी। हमारा अपना परिवार कलकत्ता के महात्मा गांधी मार्ग के मल्लिकों से सम्बन्धित है और हम उनके राधा-गोविन्द मन्दिर में प्राय: दर्शन करने जाते थे। उनका सम्बन्ध उसी परिवार से है , जिससे हमारा है। हमारा गोत्र गौतम है , जो गौतम मुनि की गुरु-शिष्य परम्परा से है और हमारा कुलनाम दे है। लेकिन चूँकि उन्होंने मुस्लिम सरकार में जमींदारों का पद ग्रहण कर रखा था , इसलिए वे मल्लिक कहलाये। इसी तरह रूप , सनातन तथा वल्लभ को भी मल्लिक पदवी मिली थी। मल्लिक का अर्थ है , ‘‘ स्वामी या मालिक’’ जिस प्रकार अंग्रेजी सरकार धनी एवं सम्मानित व्यक्तियों को ‘लार्ड’ की उपाधि देती है , उसी तरह मुसलमानों ने मल्लिक की उपाधि उन धनी , सम्मानित परिवारों को दी , जिनका सरकार से घनिष्ठ सम्बन्ध था। यह पदवी न केवल मुसलमानों में पाई जाती है , अपितु हिन्दु कुलीन वर्ग में भी पाई जाती है। यह पदवी किसी एक परिवार तक ही सीमित नहीं है। यह विभिन्न परिवारों तथा जातियों को प्रदान की जाती है। इसे पाने की योग्यताएँ हैं धन तथा मान-सम्मान।

सनातन गोस्वामी तथा रूप गोस्वामी भरद्वाज गोत्र के थे , जिससे ज्ञात होता है कि उनका परिवार भरद्वाज मुनि के वंश अथवा गुरु-शिष्य परम्परा से सम्बन्धित है। कृष्णभावनामृत आन्दोलन के सदस्य होने के नाते हम सरस्वती गोस्वामी परिवार अथवा गुरु-शिष्य परम्परा से सम्बन्धित हैं , अतएव हम लोग सारस्वत कहलाते हैं। अतएव गुरु को सारस्वत-देव कहकर नमस्कार किया जाता है ( नमस्ते सारस्वते देवे ) जिनका उद्देश्य श्री चैतन्य महाप्रभु के सम्प्रदाय का प्रचार करना ( गौर वाणिप्रचारिणे ) तथा निर्विशेषवादियों एवं शून्यवादियों से शास्त्रार्थ करना है ( निर्विशेष-शून्यवादी पाश्चात्य देश तारिणे ) । यह सनातन गोस्वामी , रूप गोस्वामी तथा अनुपम गोस्वामी का भी धर्म था।

सनातन गोस्वामी , रूप गोस्वामी तथा वल्लभ गोस्वामी का वंशवृक्ष बारहवीं शताब्दी शकाब्द (शक सवंत) से प्रारम्भ होता है , जब कर्णाट प्रान्त के एक अत्यन्त धनवान तथा ऐश्वर्यवान ब्राह्मण परिवार में सर्वज्ञ नामक एक भद्र व्यक्ति उत्पन्न हुए। उनके दो पुत्र हुए—अनिरुद्ध रूपेश्वर तथा हरिहर। इन दोनों को राज्य से वंचित कर दिया गया था , जिससे इन्हें ऊबड़खाबड़ पहाड़ी क्षेत्रों में रहना पड़ा। रूपेश्वर का पुत्र पद्मनाभ हुआ , जो बंगाल के नैहाटी नामक स्थान को चला गया , जो गंगा नदी के किनारे स्थित है। उसके पाँच पुत्र हुए , जिनमें से सबसे छोटे पुत्र मुकुन्द का कुमारदेव नामक एक अत्यन्त शिष्ट पुत्र हुआ। उसी से रूप , सनातन तथा वल्लभ तीनों उत्पन्न हुए। कुमारदेव पूर्वी बंगाल ( आज के समय में बाँग्लादेश में) बाक्लाचन्द्रद्वीप की सरहद पर फतेयाबाद में रहते थे। आज का प्रेमबाग गाँव जो बाँग्लादेश के जैस्सोर जिले में रामशर के निकट था , कई लोगों द्वारा कुमारदेव का घर कहा जाता है। उनके कई पुत्र हुए , जिनमें से तीन पुत्र वैष्णव थे। बाद में श्री वल्लभ तथा उनके बड़े भाई रूप एवं सनातन चन्द्रद्वीप से रामकेलि नामक गाँव चले आये , जो बंगाल के मालदा जिले में है। श्रील जीव गोस्वामी का जन्म इसी गाँव में हुआ और वल्लभ उनके पिता थे। तीनों भाई मुस्लिम सरकार में नौकरी करते थे , इसलिए इन्हें मल्लिक की पदवी मिली। जब श्री चैतन्य महाप्रभु रामकेलि गाँव गये , तो वहाँ वे वल्लभ से मिले थे। बाद में श्री रूप गोस्वामी ने श्री चैतन्य महाप्रभु से भेंट करने के बाद सरकारी नौकरी से त्याग-पत्र दे दिया , और जब वे महाप्रभु से मिलने वृन्दावन गये , तब वल्लभ उनके साथ थे। इलाहाबाद में रूप गोस्वामी तथा वल्लभ की श्री चैतन्य महाप्रभु से जो भेंट हुई , उसका वर्णन मध्यलीला के अध्याय उन्नीस में हुआ है।

वास्तव में सनातन गोस्वामी के कथन से पता चलता है कि श्री चैतन्य महाप्रभु के आदेशानुसार ही श्री रूप गोस्वामी तथा वल्लभ वृन्दावन गये थे। सर्वप्रथम वे मथुरा गये , जहाँ उनकी भेंट सुबुद्धि राय नामक एक भद्र पुरुष से हुई , जो जलाऊ लकड़ी बेचकर जीवन यापन करते थे। वे रूप गोस्वामी तथा अनुपम से मिलकर अत्यन्त प्रसन्न हुए और उन्होंने इन्हें वृन्दावन के बारह वन दिखलाये। इस तरह वे वृन्दावन में एक मास तक रहे और तब पुन: सनातन गोस्वामी को ढूँढने निकले। वे गंगा के प्रवाह मार्ग का अनुसरण करते हुए इलाहाबाद या प्रयाग-तीर्थ पहुँचे , किन्तु सनातन गोस्वामी वहाँ दूसरे रास्ते से आये थे , अतएव वे वहाँ उनसे नहीं मिल सके। जब सनातन गोस्वामी मथुरा पहुँचे , तो उन्हें सुबुद्धि राय ने रूप गोस्वामी तथा अनुपम की मुलाकात की खबर दी। जब रूप गोस्वामी तथा अनुपम बनारस में महाप्रभु से मिले , तो उनके मुख से उन्होंने सनातन गोस्वामी की यात्रा के विषय में सुना। अतएव वे बंगाल लौट गये , उन्होंने वहाँ अपना काम-धाम सँभाला और श्री चैतन्य महाप्रभु के आदेश से वे उनसे भेंट करने जगन्नाथ पुरी गये।

१४३६ शकाब्द (१५१४ ई.) में सबसे छोटे भाई अनुपम का निधन हो गया और वे भगवद्धाम चले गये। वे दिव्य आकाश में उसी धाम को गये , जहाँ श्री रामचन्द्र रहते हैं। श्री रूप गोस्वामी ने इस घटना की जानकारी महाप्रभु को जगन्नाथ पुरी में दी। वल्लभ श्री रामचन्द्र के महान् भक्त थे ; अतएव वे श्री चैतन्य महाप्रभु के आदेशानुसार राधा-गोविन्द की पूजा नहीं कर पाते थे। फिर भी उन्होंने श्री चैतन्य महाप्रभु को भगवान् रामचन्द्र का अवतार मान लिया था। भक्तिरत्नाकर में इस कथन का उल्लेख मिलता है कि , ‘‘ वल्लभ को अनुपम नाम श्री गौरसुन्दर द्वारा दिया गया , किन्तु वे सदैव भगवान् रामचन्द्र की सेवा में मग्न रहते थे। वे श्री रामचन्द्र के अतिरिक्त अन्य किसी को नहीं जानते थे , किन्तु वे यह जानते थे कि चैतन्य गोसांइ वही भगवान् रामचन्द्र हैं।’’

गौरगणोद्देश-दीपिका ( १८०) में श्री रूप गोस्वामी को श्री रूप मञ्जरी नामक गोपी बतलाया गया है। भक्तिरत्नाकर में श्रील रूप गोस्वामी द्वारा लिखित ग्रंथों की सूची दी गई है। उनके समस्त ग्रंथों में निम्नलिखित १६ ग्रंथ वैष्णवों में अत्यन्त लोकप्रिय हैं। (१) हंसदूत , ( २) उद्धवसन्देश , ( ३) कृष्ण-जन्म-तिथि-विधि , ( ४-५) राधा-कृष्ण-गणोद्देश दीपिका , बृहत् तथा लघु , ( ६) स्तवमाला , ( ७) विदग्ध माधव , ( ८) ललित माधव , ( ९) दानकेलि कौमुदी , ( १०) भक्तिरसामृतसिन्धु , ( यह रूप गोस्वामी का सर्वाधिक प्रसिद्ध ग्रंथ है) , ( ११) उज्ज्वल नीलमणि , ( १२) आख्यात चन्द्रिका , ( १३) मथुरा-महिमा , ( १४) पद्यावली , ( १५) नाटक-चन्द्रिका तथा (१६) लघु भागवतामृत। श्रील रूप गोस्वामी ने सारे पारिवारिक सम्बन्ध तोड़कर संन्यास ले लिया था और अपने धन का ५०% ब्राह्मणों तथा वैष्णवों को तथा २५% अपने कुटुम्बियों को , तथा बाकी २५% को अपनी आकस्मिक आवश्यकताओं के लिए रख छोड़ा। वे जगन्नाथ पुरी में हरिदास ठाकुर से मिले , जहाँ उनकी भेंट श्री चैतन्य महाप्रभु तथा उनके अन्य संगियों से भी हुई। श्री चैतन्य महाप्रभु रूप गोस्वामी की (हस्तलिपि) लिखावट की प्रशंसा किया करते थे। वे महाप्रभु की इच्छानुसार पद्य रचना कर सकते थे और उन्होंने उन्हीं के आदेशानुसार ललित-माधव तथा विदग्ध-माधव नामक दो पुस्तकें लिखीं। भगवान् चैतन्य की इच्छा थी कि सनातन गोस्वामी तथा रूप गोस्वामी—ये दोनों भाई वैष्णव धर्म के समर्थन में अनेक पुस्तकें प्रकाशित करें। जब सनातन गोस्वामी श्री चैतन्य महाप्रभु से मिले , तो महाप्रभु ने उन्हें वृन्दावन जाने का उपदेश दिया।

गौरगणोद्देश दीपिका ( १८१) में श्री सनातन गोस्वामी का वर्णन हुआ है। पूर्वजन्म में ये रति मंजरी या लवंग मंजरी नाम से जाने जाते थे। भक्ति रत्नाकर में कहा गया है कि इनके गुरु विद्यावाचस्पति कभी-कभी रामकेलि गाँव आकर रुकते थे और सनातन गोस्वामी ने उन्हीं से सारे वैदिक साहित्य का अध्ययन किया था। वे अपने गुरु के इतने आज्ञाकारी थे कि उसका वर्णन ही नहीं हो सकता। वैदिक पद्धति के अनुसार यदि किसी की भेंट किसी मुसलमान से हो जाए , तो उसे तुरन्त प्रायश्चित्त के लिए कुछ अनुष्ठान करने चाहिएँ। सनातन गोस्वामी तो सदा ही मुसलमान राजाओं के साथ-साथ रहे। वे वैदिक आदेशों की अधिक परवाह न करते हुए मुसलमान बादशाहों के घर मिलने जाते रहते थे और इस तरह अपने आपको मुसलमान में परिवर्तित हुए मान चुके थे। अतएव वे अत्यन्त दीन और नम्र थे। महाप्रभु के समक्ष उपस्थित होते समय उन्होंने कहा , ‘‘ मैं सदैव निम्न वर्ग के लोगों के साथ रहता हूँ , अतएव मेरा आचरण अत्यन्त गर्हित है।’’ वास्तव में वे सम्मानित ब्राह्मण परिवार के थे , किन्तु वे अपने आचरण को नीच मानने के कारण कभी ब्राह्मणों के बीच में नहीं जाना चाहते थे , अपितु वे सदैव नीची जाति के लोगों के साथ रहते थे। उन्होंने हरिभक्ति-विलास तथा श्रीमद्भागवत के दसवें स्कन्ध का वैष्णव-तोषणी नामक भाष्य लिखा। १४७६ शकाब्द (१५५४ ई.) में उन्होंने श्रीमद्भागवत पर बृहद् वैष्णव-तोषणी नामक भाष्य समाप्त किया। १५०४ शकाब्द (१५८२ ई.) में उन्होंने लघु-तोषणी समाप्त किया।

श्री चैतन्य महाप्रभु ने अपने चार प्रमुख अनुयायियों के माध्यम से अपने सिद्धान्तों की शिक्षा दी। इनमें से रामानन्द राय अद्वितीय हैं , क्योंकि उनके माध्यम से महाप्रभु ने अपने भक्त को कामवासना को पूरी तरह जीतने की शिक्षा दी। कामवासना के कारण मनुष्य ज्योंही किसी सुन्दर स्त्री को देखता है , वह उसकी सुन्दरता के वश में हो जाता है। श्री रामानन्द राय ने काम के गर्व को दूर किया। निस्सन्देह , जगन्नाथ-वल्लभ नाटक का अभ्यास करते समय उन्होंने सुन्दर तरुणियों के नृत्य का निर्देशन किया , किन्तु फिर भी वे कभी उनके युवा सौन्दर्य से प्रभावित नहीं हुए। श्री रामानन्द राय स्वयं ही इन तरुणियों को अपने हाथ से नहलाते और उनका स्पर्श करते , किन्तु तब भी वे शान्त तथा कामवासना-रहित बने रहते , जिस तरह कि उन्नत भक्त को होना चाहिए। श्री चैतन्य महाप्रभु ने प्रमाणित किया कि केवल रामानन्द राय के लिए ही ऐसा कर पाना सम्भव था। इसी तरह दामोदर पण्डित अपनी निरपेक्ष आलोचना के लिए विख्यात थे। अपनी आलोचना में वे महाप्रभु को भी नहीं छोड़ते थे। इनका भी कोई अनुकरण नहीं कर सकता। हरिदास ठाकुर अपनी सहनशीलता के लिए अद्वितीय थे , क्योंकि यद्यपि उन्हें बाइस बाजारों में बेंतों से पीटा गया था , फिर भी वे सहिष्णु बने रहे। इसी प्रकार श्री सनातन गोस्वामी एक सम्माननीय ब्राह्मण कुल के होते हुए भी अपनी दीनता तथा विनयशीलता में अद्वितीय थे।

मध्यलीला के उन्नीसवें अध्याय में सनातन गोस्वामी ने सरकारी नौकरी से मुक्ति पाने के लिए जो युक्ति अपनाई उसका वर्णन मिलता है। उन्होंने नवाब (मुसलमान शासक) के पास बीमारी की सूचना भेजी , किन्तु दरअसल वे ब्राह्मणों के साथ अपने घर पर श्रीमद्भागवत का अध्ययन कर रहे थे। नवाब को एक राजवैद्य से यह सूचना मिल गई , अतएव वह तुरन्त इस रहस्य का पर्दाफाश करने सनातन गोस्वामी के यहाँ गया। नवाब ने सनातन से प्रार्थना की कि वे उसके साथ उड़ीसा यात्रा पर चलें , किन्तु जब गोस्वामी ने मना कर दिया , तो नवाब ने आदेश दिया कि उन्हें तुरन्त जेल में डाल दिया जाए। जब रूप गोस्वामी ने घर छोड़ा , उस समय उन्होंने सनातन गोस्वामी को एक पत्र लिखकर सूचित किया कि वे अपना कुछ धन किसी स्थानीय पंसारी के यहाँ छोड़े जा रहे हैं। सनातन गोस्वामी ने इस धन का उपयोग जेलर को घूस देने और कैद से छूटने में किया। फिर वे महाप्रभु से मिलने के लिए बनारस के लिए चल पड़े और अपने साथ केवल एक नौकर ले गये , जिसका नाम ईशान था। रास्ते में वे एक सराय में रुके और जब सराय के मालिक को पता चला कि ईशान के पास कुछ स्वर्ण मुद्राएँ हैं , तो उसने उन मुद्राओं को लेने के लिए सनातन गोस्वामी तथा ईशान दोनों को मार डालने की योजना बनाई। बाद में सनातन गोस्वामी ने देखा कि सराय का मालिक उन्हें न जानते हुए भी उनकी सुख-सुविधाओं का विशेष ध्यान रख रहा था। अतएव वे इस नतीजे पर पहुँचे कि ईशान चोरी छिपे कुछ धन रखे हुए है , जिसका पता सराय के मालिक को लग चुका है और इसीलिए उसने उन्हें मारने की योजना बनाई है। पूछे जाने पर जब ईशान ने स्वीकार कर लिया कि उसके पास वास्तव में कुछ धन है , तो सनातन गोस्वामी ने तुरन्त ही उससे वह धन लेकर सराय वाले को दे दिया और उससे प्रार्थना की कि वह उन्हें जंगल के पार जाने में सहायता करे। इस तरह उस क्षेत्र के चोरों के मुखिया , उस सराय वाले की सहायता से वे हाजीपुर पहाड़ को लाँघ पाये , जो आजकल हजारीबाग कहलाता है। तब उनकी भेंट अपने साले श्रीकान्त से हुई , जिसने उन्हें अपने साथ रुकने के लिए कहा। सनातन गोस्वामी ने मना कर दिया , किन्तु विदा होने के पूर्व श्रीकान्त ने उन्हें एक मूल्यवान कम्बल दिया।

सनातन गोस्वामी किसी तरह वाराणसी पहुँचे और वहाँ चन्द्रशेखर के मकान में महाप्रभु से मिले। महाप्रभु की आज्ञा से सनातन गोस्वामी की दाढ़ी और सिर के बाल कटवा दिये गये और उनकी वेशभूषा बदलकर बाबाजी जैसी कर दी गई। उन्होंने तपन मिश्र के पुराने वस्त्र पहने और एक महाराष्ट्री ब्राह्मण के घर प्रसाद ग्रहण किया। फिर महाप्रभु से चर्चाओं के समय महाप्रभु ने उन्हें भक्ति के विषय में सारी बातें बतलाईं। उन्होंने सनातन गोस्वामी को भक्ति विषयक पुस्तकें लिखने , वैष्णव कार्यकलापों से सम्बन्धित एक निर्देशिका लिखने तथा वृन्दावन के प्राचीन विस्मृत तीर्थस्थानों का पुनरुद्धार करने का उपदेश दिया। इन सारे कार्यों को पूरा करने के लिए महाप्रभु ने उन्हें आशीर्वाद दिया और आत्माराम श्लोक की ६१ प्रकार से व्याख्या भी की।

सनातन गोस्वामी मुख्य मार्ग से वृन्दावन गये और जब वे मथुरा पहुँचे , तो उनकी भेंट सुबुद्धि राय से हुई। तत्पश्चात् वे झारिखण्ड अर्थात् मध्यप्रदेश के जंगल से होकर जगन्नाथ पुरी लौट आये। वहाँ उन्होंने जगन्नाथ रथ के पहिए के नीचे गिरकर शरीर त्याग देने का निश्चय किया , किन्तु महाप्रभु ने उन्हें बचा लिया। उन्हें हरिदास ठाकुर से मिलने के बाद अनुपम का अवसान होने का पता चला। बाद में सनातन गोस्वामी ने हरिदास ठाकुर की महिमा का वर्णन किया। सनातन गोस्वामी जगन्नाथ मन्दिर के प्रति शिष्टाचार का पालन करते हुए समुद्र तट से होकर महाप्रभु का दर्शन करने गये , यद्यपि धूप के कारण गर्मी बहुत थी। उन्होंने जगदानन्द पण्डित से प्रार्थना की कि उन्हें वृन्दावन वापस जाने की अनुमति दी जाए। श्री चैतन्य महाप्रभु ने सनातन गोस्वामी के चरित्र की प्रशंसा की और उनके शरीर को आध्यात्मिक मानकर उनका आलिंगन किया। महाप्रभु ने आदेश दिया कि सनातन गोस्वामी एक वर्ष तक जगन्नाथ पुरी में रहें। उसके बाद जब वे वृन्दावन लौटे , तो पुन: रूप गोस्वामी से मिले और दोनों भाई श्री चैतन्य महाप्रभु के आदेशों को पूरा करने के लिए वृन्दावन में रहे।

वह स्थान जहाँ श्री रूप गोस्वामी और सनातन गोस्वामी पहले रहते थे , अब तीर्थस्थल बन गया है। यह गुप्त वृन्दावन के नाम से जाना जाता है और अंग्रेज-बाजार से लगभग ८ मील दक्षिण में स्थित है। आज भी निम्नलिखित स्थानों के दर्शन किये जाते हैं—(१) श्री मदन-मोहन-विग्रह का मन्दिर (२) केलिकदम्ब वृक्ष , जिसके नीचे रात में श्री चैतन्य महाप्रभु सनातन गोस्वामी से मिले तथा (३) रूपसागर—एक बड़ा तालाब जिसका पुनरुद्धार रूप गोस्वामी के द्वारा किया गया था। मन्दिर की मरम्मत तथा तालाब के पुनर्निर्माण के लिए १९२४ में रामकेलि-संस्कार समिति की स्थापना की गई थी।


## Verse ad.10.85
ताँर मध्ये रूप-सनातन——बड़ शाखा ।
अनुपम, जीव, राजेन्द्रादि उपशाखा ॥८५॥
*ताँर —उसमें ; मध्ये —के मध्य में ; रूप-सनातन —रूप सनातन ; बड़ शाखा —बड़ी शाखा ; अनुपम —अनुपम ; जीव —जीव ; राजेन्द्र-आदि —और राजेन्द्र आदि ; उपशाखा —उनकी उपशाखाएँ।*


### अनुवाद
इन शाखाओं में रूप तथा सनातन प्रमुख थे। अनुपम, जीव गोस्वामी तथा राजेन्द्र आदि उनकी उपशाखाएँ थे।


### तात्पर्य
गौरगणोद्देश-दीपिका ( १९५) में कहा गया है कि श्रील जीव गोस्वामी पहले विलास मंजरी गोपी थे। श्रील जीव गोस्वामी को बचपन से ही श्रीमद्भागवत से बहुत लगाव था। बाद में वे संस्कृत का अध्ययन करने के लिए नवद्वीप आये और श्री नित्यानन्द प्रभु के चरणचिह्नों का अनुसरण करते हुए उन्होंने पूरे नवद्वीप धाम की परिक्रमा की। नवद्वीप धाम दर्शन कर लेने के बाद वे मधुसूदन वाचस्पति से संस्कृत पढ़ने बनारस गये और बनारस में अध्ययन समाप्त करने के बाद वे वृन्दावन गये , जहाँ उन्होंने अपने चाचाओं श्रील रूप तथा सनातन की शरण ग्रहण की। इसका वर्णन भक्ति-रत्नाकर में हुआ है। जहाँ तक हमें पता है , श्रील जीव गोस्वामी ने कम-से-कम २५ पुस्तकें लिखी तथा सम्पादित की हैं। ये सभी अत्यन्त प्रसिद्ध हैं और इनकी सूची इस प्रकार है—(१) हरिनामामृत व्याकरण , ( २) सूत्र मालिका , ( ३) धातुसंग्रह , ( ४) कृष्णार्चा दीपिका , ( ५) गोपाल विरुदावली , ( ६) रसामृत-शेष , ( ७) श्रीमाधव महोत्सव , ( ८) श्री संकल्प कल्पवृक्ष , ( ९) भावार्थ सूचक चम्पू , ( १०) गोपाल तापनी टीका , ( ११) ब्रह्म-संहिता की टीका , ( १२) भक्तिरसामृतसिंधु की टीका , ( १३) उज्ज्वल नीलमणि की टीका , ( १४) योगसार स्तव की टीका , ( १५) अग्निपुराण में वर्णित गायत्री मन्त्र की टीका , ( १६) पद्मपुराण से लिया गया भगवान् के चरणकमलों का वर्णन , ( १७) श्रीमती राधारानी के चरणकमलों का वर्णन , ( १८) गोपाल चम्पू ( दो भागों में) तथा (१९-२५) सात सन्दर्भ — क्रम- , तत्त्व- , भगवत- , परमात्मा- , कृष्ण- , भक्ति- तथा प्रीति-सन्दर्भ। वृन्दावन में श्रील रूप गोस्वामी तथा सनातन गोस्वामी के तिरोधान के बाद श्रील जीव गोस्वामी बंगाल , उड़ीसा तथा शेष जगत् के सभी वैष्णवों के आचार्य बने और वे ही भक्ति के मामलों में उनका मार्गदर्शन करते रहे। उन्होंने वृन्दावन में राधा-दामोदर मन्दिर की स्थापना की। हमें सेवानिवृत्ति के पश्चात् यहीं १९६२ से १९६५ तक रहने का अवसर मिला , तब हमने संयुक्त राज्य अमरीका आने का निश्चय किया। जब श्रील कृष्णदास कविराज गोस्वामी ने अपना प्रसिद्ध ग्रंथ चैतन्य-चरितामृत लिखा , तब जीव गोस्वामी जीवित थे। बाद में श्रील जीव गोस्वामी ने श्रीनिवास आचार्य , नरोत्तमदास ठाकुर तथा दु:खी कृष्णदास को बंगाल में कृष्णभावनामृत प्रचार करने के लिए प्रोत्साहित किया। जीव गोस्वामी को बताया गया कि वृन्दावन से जितने हस्तलिखित ग्रंथ एकत्र करके प्रचार-कार्य हेतु बंगाल भेजे गये थे , उन्हें बंगाल में विष्णुपुर के निकट लूट लिया गया , किन्तु बाद में यह सूचना आई कि वे फिर से प्राप्त कर लिए गये हैं। श्री जीव गोस्वामी ने श्रीनिवास आचार्य के शिष्य रामचन्द्र सेन तथा उनके छोटे भाई गोविन्द को कविराज की उपाधि प्रदान की। जब जीव गोस्वामी जीवित थे , तब श्री नित्यानन्द प्रभु की ह्लादिनी शक्ति श्रीमती जाह्नवी देवी कुछ भक्तों के साथ वृन्दावन गईं। जीव गोस्वामी बंगाल के गौड़ीय वैष्णवों के प्रति अत्यधिक कृपालु थे। जो कोई भी वृन्दावन जाता , उसे वे आवास तथा प्रसाद प्रदान करते थे। उनके शिष्य कृष्णदास अधिकारी ने अपनी डायरी में गोस्वामियों की सारी पुस्तकों की सूची बनाई थी।

सहजिया लोग श्रील जीव गोस्वामी पर तीन आरोप लगाते हैं , जो भक्ति के अनुकूल नहीं हैं। पहला आरोप उस भौतिकतावादी ने लगाया जो अपने आपको संस्कृत का पण्डित मानता था और अपनी ख्याति पर गर्व करता था। वह श्री रूप तथा सनातन के पास शास्त्रार्थ करने के बहाने पहुँचा था। श्री रूप तथा सनातन गोस्वामी अपना समय गँवाना नहीं चाहते थे , अतएव उन्होंने लिखित बयान दे दिया कि वे शास्त्रार्थ में उससे हार गये। यह प्रमाण-पत्र लेकर वह पण्डित जीव गोस्वामी के पास इसी तरह का पराजय-पत्र लेने के लिए पहुँचा , किन्तु वे इस तरह का प्रमाण-पत्र देने के लिए राजी नहीं हुए। उल्टे , उन्होंने शास्त्रार्थ किया और उसे पराजित कर दिया। यद्यपि श्रील जीव गोस्वामी की दृष्टि से यह ठीक ही था कि वे एक बेईमान पण्डित द्वारा श्रील रूप गोस्वामी तथा सनातन गोस्वामी की पराजय का विज्ञापन किये जाने को रोकना चाहते थे , किन्तु सहजिया वर्ग वाले अपनी अशिक्षा के कारण इस घटना का उल्लेख यह कहकर करते हैं कि श्रील जीव गोस्वामी अपने दीनता के सिद्धान्त से विचलित हुए। किन्तु वे यह नहीं जानते कि दैन्य भाव उचित होता है , जब किसी के निजी सम्मान को धक्का लगता हो। किन्तु जब भगवान् विष्णु या आचार्यों की निन्दा की जाए तो मनुष्य को दीन न बने रहकर विरोध प्रकट करना चाहिए। उसे श्री चैतन्य महाप्रभु द्वारा प्रस्तुत दृष्टान्त का पालन करना चाहिए। महाप्रभु अपने शिक्षाष्टक (३) में कहते हैं:

‘‘ मनुष्य को अपने आपको मार्ग में पड़े तृण से भी तुच्छ मानकर शान्त भाव से भगवान् के पवित्र नाम का कीर्तन करना चाहिए। उसे वृक्ष से भी अधिक सहिष्णु होना चाहिए , उसे झूठी प्रतिष्ठा के समस्त भावों से रहित होना चाहिए और दूसरों को सभी प्रकार का सम्मान देने के लिए तत्पर रहना चाहिए। ऐसी मन: स्थिति में मनुष्य भगवान् के पवित्र नाम का कीर्तन निरन्तर कर सकता है।’’ इतने पर भी जब महाप्रभु ने सुना कि जगाइ तथा माधाइ ने नित्यानन्द प्रभु को चोट पहुँचाई है , तो वे तुरन्त ही उस स्थान पर अग्नि की तरह क्रुद्ध होकर गये और उन्होंने उन्हें मार डालना चाहा। इस तरह महाप्रभु ने अपने ही आचरण से दृष्टान्त प्रस्तुत करके अपने श्लोक की व्याख्या की है। मनुष्य को चाहिए कि अपने अपमान को तो सहे , किन्तु जब गुरुजनों की , यथा अन्य वैष्णवों की , निन्दा की जाए तो उस समय दीन या विनीत बने रहना उचित नहीं है ; उसे ऐसी निन्दा का प्रतिकार करने के लिए उचित कदम उठाने चाहिए। यह गुरु तथा वैष्णवों के सेवक का कर्तव्य है। जो गुरु तथा वैष्णव के नित्य दासत्व के सिद्धान्त को समझता है , वह श्रील जीव गोस्वामी द्वारा अपने गुरुओं—श्रील रूप तथा श्रील सनातन गोस्वामी-पर तथाकथित पण्डित की विजय के सम्बन्ध में किये गये कार्य को सराहेगा।

श्रील जीव गोस्वामी को बदनाम करने के लिए जो दूसरी कथा गढ़ी गई , वह यह है कि जब श्रील कृष्णदास कविराज गोस्वामी ने श्रीचैतन्य-चरितामृत लिखकर श्रील जीव गोस्वामी को हस्तलिखित रूप में दिखलाया , तो उन्होंने यह सोचकर उसे कुएँ में फेंक दिया कि इससे उनके पांडित्य को धक्का लगेगा। इससे श्रीकृष्णदास कविराज गोस्वामी को गहरा आघात लगा और उनकी तुरन्त मृत्यु हो गई। सौभाग्यवश मुकुन्द नामक एक व्यक्ति के पास श्रीचैतन्य-चरितामृत की एक हस्तलिखित प्रति पड़ी थी , जिससे उसे बाद में प्रकाशित किया जा सका। यह कहानी भी गुरु तथा वैष्णव की निन्दा का एक अन्य जघन्य उदाहरण है। ऐसी कहानी को कभी-भी प्रामाणिक नहीं मानना चाहिए।

एक अन्य आरोप यह है कि श्रील जीव गोस्वामी व्रजधाम के पारकीय रस के सिद्धान्तों से सहमत नहीं थे , अतएव उन्होंने स्वकीय रस का समर्थन किया , जिसमें राधा तथा कृष्ण को शाश्वत विवाहित दिखाया जाता है। वास्तव में , जब जीव गोस्वामी जीवित थे , तब उनके कुछ अनुयायियों को गोपियों का परकीय रस पसन्द नहीं आया। इसीलिए उनके आध्यात्मिक लाभ के लिए श्रील जीव गोस्वामी ने स्वकीय रस का समर्थन किया , क्योंकि वे जानते थे कि अन्यथा सहजिया लोग परकीय रस का दुरुपयोग कर सकते हैं , जैसाकि इस समय वे कर रहे हैं। दुर्भाग्यवश वृन्दावन तथा नवद्वीप में सहजियों के बीच यह फैशन बन चुका है कि परकीय रस में तथाकथित भक्ति सम्पन्न करने के लिए वे अविवाहित सम्भोग-संगी की तलाश करते हैं। दूरदृष्टि होने के कारण श्रील जीव गोस्वामी ने स्वकीय रस का समर्थन किया और बाद में सारे वैष्णव आचार्यों ने इसको मान्यता दे दी। श्रील जीव गोस्वामी दिव्य परकीय रस के विरुद्ध कभी-भी नहीं थे , न ही किसी अन्य वैष्णव ने असहमति व्यक्त की है। श्रील जीव गोस्वामी ने अपने पूर्ववर्ती गुरुओं और वैष्णवों—श्री रूप और सनातन गोस्वामियों—का दृढ़तापूर्वक अनुसरण किया और श्रील कृष्णदास कविराज गोस्वामी ने उन्हें अपने शिक्षा-गुरु के रूप में स्वीकार किया।


## Verse ad.10.86
मालीर इच्छाय शाखा बहुत बाड़िल ।
बाड़िया पश्चिम देश सब आच्छादिल ॥८६॥
*मालीर इच्छाय —माली की इच्छा से ; शाखा —शाखाएँ ; बहुत —बहुत ; बाड़िल —फैल गईं ; बाड़िया —इस प्रकार फैलकर ; पश्चिम —पश्चिमी ; देश —देश ; सब —सब ; आच्छादिल —ढ़क गये।*


### अनुवाद
महान् माली की इच्छा से, श्रील रूप गोस्वामी तथा सनातन गोस्वामी की शाखाएँ कई गुना बढ़कर समूचे पश्चिमी देशों में फैल गईं और उन्होंने सारे प्रदेश को आच्छादित कर दिया।


## Verse ad.10.87
आ-सिन्धुनदी-तीर आर हिमालय ।
वृन्दावन-मथुरादि यत तीर्थ हय ॥८७॥
*आ-सिन्धु-नदी —सिन्धु नदी की सीमा तक ; तीर —सीमा ; आर —और ; हिमालय —हिमालय पर्वत ; वृन्दावन —वृन्दावन ; मथुरा —मथुरा ; आदि —आदि ; यत —सब ; तीर्थ —तीर्थ स्थान ; हय —वहाँ हैं।*


### अनुवाद
ये दो शाखाएँ सिन्धु नदी तथा हिमालय पर्वत की घाटियों की सीमाओं तक बढ़कर सारे भारत में फैल गईं, जिसमें वृन्दावन, मथुरा तथा हरिद्वार जैसे सारे तीर्थस्थल सम्मिलित हैं।


## Verse ad.10.88
दुइ शाखार प्रेम-फले सकल भासिल ।
प्रेम-फलास्वादे लोक उन्मत्त हइल ॥८८॥
*दुइ शाखार —दो शाखाओं के ; प्रेम-फले — भगवान् के प्रेम के फल रूप से ; सकल —सभी ; भासिल —आप्लावित हो गये ; प्रेम-फल —भगवत्प्रेम का फल ; आस्वादे —चखने से ; लोक — सभी लोग ; उन्मत्त —उन्मत्त ; हइल —हो गये।*


### अनुवाद
इन दोनों शाखाओं में जो भगवत्प्रेम रूपी फल लगे, वे बड़ी संख्या में वितरित किये गये। इन फलों को चखकर हर व्यक्ति उनके लिए उन्मत्त हो उठा।


## Verse ad.10.89
पश्चिमेर लोक सब मूढ़ अनाचार ।
ताहाँ प्रचारिल दोंहे भक्ति-सदाचार ॥८९॥
*पश्चिमेर —पश्चिम की ओर ; लोक — सामान्य लोग ; सब —सब ; मूढ़ —अल्प बुद्धिवाले ; अनाचार —जो अच्छे आचरण (व्यवहार) वाले नहीं हैं ; ताहाँ —वहाँ ; प्रचारिल — प्रचार किया ; दोंहे —श्रील रूप गोस्वामी और सनातन गोस्वामी ; भक्ति —भक्ति ; सद्-आचार —सदाचार।*


### अनुवाद
भारत की पश्चिमी भाग के लोग न तो बुद्धिमान थे न शिष्ट, किन्तु श्रील रूप गोस्वामी तथा सनातन गोस्वामी के प्रभाव से वे भक्ति तथा सदाचार में प्रशिक्षित हो सके।


### तात्पर्य
ऐसा नहीं है कि पश्चिम भारत में ही लोग मुसलमानों की संगति से कलुषित थे , अपितु यह तथ्य है कि ज्यों-ज्यों हम पश्चिम की ओर बढ़ते हैं , त्यों-त्यों लोग वैदिक संस्कृति से पतित मिलते हैं। ५००० वर्ष पूर्व तक जब यह सम्पूर्ण ग्रह , महाराज परीक्षित के अधीन था , तब सर्वत्र वैदिक संस्कृति प्रचलित थी। किन्तु धीरे-धीरे लोग अवैदिक संस्कृति से प्रभावित होते गये और उन्हें इसका ज्ञान ही न रहा कि भक्ति के सम्बन्ध में किस तरह आचरण किया जाता है। श्रील रूप गोस्वामी तथा सनातन गोस्वामी ने बड़ी कृपा करके पश्चिमी भारत में भक्ति-सम्प्रदाय का प्रचार किया और उन्हीं के चरणचिह्नों पर चलते हुए चैतन्य-सम्प्रदाय के प्रचारक पाश्चात्य जगत् में संकीर्तन आन्दोलन का प्रसार कर रहे हैं और वैष्णव-सिद्धान्तों का प्रचार कर रहे हैं। इस तरह वे पहले से म्लेच्छों तथा यवनों की संस्कृति के अभ्यस्त लोगों को सुधार रहे हैं और शुद्ध कर रहे हैं। पाश्चात्य देशों में हमारे सारे भक्त अवैध सम्बन्ध , नशाखोरी , मांसाहार तथा जुआ खेलने की अपनी पुरानी आदतें छोड़ देते हैं। ५०० वर्ष पूर्व—कम से कम पूर्वी भारत में—ये कुरीतियाँ अज्ञात थीं , किन्तु दुर्भाग्यवश इस समय सारा भारत इन अवैदिक सिद्धान्तों का शिकार बना हुआ है , जिसमें कभी-कभी सरकारी समर्थन भी मिलता रहता है।


## Verse ad.10.90
शास्त्र-दृष्ट्ये कैल लुप्त-तीर्थेर उद्धार ।
वृन्दावने कैल श्रीमूर्ति-सेवार प्रचार ॥९०॥
*शास्त्र-दृष्ट्ये —प्रामाणिक शास्त्र के आदेश के अनुसार ; कैल —किया ; लुप्त —लुप्त ; तीर्थेर —तीर्थस्थान ; उद्धार —खुदाई ; वृन्दावने —वृन्दावन में ; कैल —किया ; श्री-मूर्ति —अर्चाविग्रह ; सेवार —पूजा का ; प्रचार —प्रचार।*


### अनुवाद
प्रामाणिक शास्त्रों के निर्देशों के अनुसार दोनों गोस्वामियों ने लुप्त तीर्थस्थलों का पुनरुद्धार किया और वृन्दावन में अर्चाविग्रहों की पूजा का सूत्रपात किया।


### तात्पर्य
आज जहाँ हम श्री राधाकुण्ड देखते हैं , वहाँ पर श्री चैतन्य महाप्रभु के समय एक खेत था। वहाँ एक छोटी-सी तलैया थी , जिसमें श्री चैतन्य महाप्रभु ने स्‍नान किया और यह इंगित किया कि पहले इस स्थान पर राधाकुण्ड था। उनके निर्देशानुसार श्रील रूप गोस्वामी तथा सनातन गोस्वामी ने राधाकुण्ड का जीर्णोद्धार कराया। यह इस बात के ज्वलन्त उदाहरणों में से एक है कि किस तरह गोस्वामियों ने लुप्त तीर्थस्थलों की खुदाई कराई। इसी तरह गोस्वामियों के ही प्रयासों से वृन्दावन के सारे महत्त्वपूर्ण मन्दिरों की स्थापना की गई। पहले वृन्दावन में सात महत्त्वपूर्ण गौड़ीय वैष्णव मन्दिर थे , जिनके नाम हैं—मदनमोहन मन्दिर , गोविन्द मन्दिर , गोपीनाथ मन्दिर , श्री राधा-रमण मन्दिर , राधा-श्यामसुन्दर मन्दिर , राधा-दामोदर मन्दिर तथा गोकुलानन्द मन्दिर।


## Verse ad.10.91
महाप्रभुर प्रिय भृत्य——रघुनाथ-दास ।
सर्व त्यजि’ कैल प्रभुर पद-तले वास ॥९१॥
*महाप्रभुर —चैतन्य महाप्रभु के ; प्रिय —प्रिय ; भृत्य —सेवक ; रघुनाथ-दास —रघुनाथ गोस्वामी ; सर्व त्यजि’ —सब कुछ त्याग करके ; कैल —किया ; प्रभुर —महाप्रभु के ; पद-तले —चरणकमलों के आश्रय के अधीन ; वास —निवास।*


### अनुवाद
छियालिसवीं शाखा श्रील रघुनाथ दास गोस्वामी थे, जो श्री चैतन्य महाप्रभु के अत्यन्त प्रिय सेवक थे। उन्होंने महाप्रभु के पूर्ण शरणागत होने और उनके चरणों में निवास करने के लिए अपनी सारी भौतिक संपत्ति का परित्याग कर दिया।


### तात्पर्य
श्रील भक्तिसिद्धान्त सरस्वती ठाकुर अपने अनुभाष्य में लिखते हैं: ‘‘श्रील रघुनाथ दास गोस्वामी सम्भवत: १४१६ शकाब्द (१४९४ ई.) में एक कायस्थ परिवार में जन्मे थे। वे तत्कालीन जमींदार हिरण्य मजुमदार के छोटे भाई गोवर्धन मजुमदार के पुत्र थे। जिस गाँव में उनका जन्म हुआ था , वह श्रीकृष्णपुर के नाम से प्रसिद्ध है। कलकत्ता तथा बर्दवान के बीच रेलवे लाइन पर त्रिशाबघा स्टेशन है , जो आजकल आदि-सप्तग्राम के नाम से प्रसिद्ध है और जहाँ से लगभग डेढ़ मील की दूरी पर श्रीकृष्णपुर गाँव है। वहीं पर श्री रघुनाथ दास गोस्वामी का पैतृक घर स्थित था। वहाँ पर अब भी श्री श्रीराधा-गोविन्द का मन्दिर है। मन्दिर के सामने विशाल प्रांगण है , किन्तु कोई बड़ा सभाभवन नहीं है , जहाँ भक्तगण एकत्र हो सकें। किन्तु हाल ही में श्री हरिचरण घोष नामक कलकत्ता के एक संभ्रान्त धनाढ्य , जो शिमला क्वार्टर में रहते थे , उसने इस मन्दिर की मरम्मत करा दी है। मन्दिर का पूरा प्रांगण चार-दीवारी से घिरा है और मन्दिर के बगल में एक छोटे-से कमरे में एक चबूतरा है , जिसमें रघुनाथ दास गोस्वामी अर्चाविग्रह की पूजा किया करते थे। मन्दिर के निकट लुप्तप्राय सरस्वती नदी है।’’

श्रील रघुनाथ दास गोस्वामी के सारे पूर्वज वैष्णव थे और बहुत धनी भी थे। घर पर उनके गुरु यदुनन्दन आचार्य थे। यद्यपि रघुनाथ दास गृहस्थ थे , किन्तु उनमें अपनी जायदाद तथा पत्नी के प्रति तनिक भी लगाव न था। उनमें गृहत्याग की इस प्रवृत्ति को देखकर उनके पिता तथा चाचा ने विशेष अंगरक्षक नियुक्त कर रखे थे , जो उन पर निगरानी रख सकें , तो भी वे भाग निकले और श्री चैतन्य महाप्रभु से भेंट करने जगन्नाथ पुरी जा पहुँचे। यह घटना १४३९ शकाब्द (१५१७ ई.) की है। रघुनाथ दास गोस्वामी ने तीन पुस्तकें लिखीं— स्तवमाला ( या स्तवावली ), दानचरित तथा मुक्ताचरित। वे दीर्घकाल तक जीवित रहे। वे अधिकांश समय राधाकुण्ड में रहे। आज भी राधाकुण्ड के पास वह स्थान है , जहाँ वे भक्ति करते थे। उन्होंने भोजन करना लगभग पूरी तरह छोड़ रखा था , इसलिए वे अत्यन्त दुर्बल हो गये थे। उनकी एकमात्र चिन्ता भगवान् के पवित्र नाम के जप करने की थी। धीरे-धीरे उन्होंने सोना कम कर दिया और अन्त में तो वे लगभग सोते ही नहीं थे। कहा जाता है कि उनकी आँखे सदैव अश्रुपूरित रहती थीं। जब श्रीनिवास आचार्य उनसे मिलने गये , तो उन्होंने उनका आलिंगन करके आशीर्वाद दिया। श्रीनिवास आचार्य ने आशीर्वाद माँगा कि वे बंगाल में प्रचार-कार्य कर सके , जिसे श्रील रघुनाथ दास गोस्वामी ने स्वीकार कर लिया। गौरगणोद्देश-दीपिका ( १८६) में कहा गया है कि पहले श्रील रघुनाथ दास गोस्वामी रसमंजरी नामक गोपी थे। कभी-कभी यह कहा जाता है कि वे रतिमंजरी थे।


## Verse ad.10.92
प्रभु समर्पिल ताँरे स्वरूपेर हाते ।
प्रभुर गुप्त-सेवा कैल स्वरूपेर साथे ॥९२॥
*प्रभु —भगवान् चैतन्य महाप्रभु ; समर्पिल —समर्पित किया ; ताँरे —उनको ; स्वरूपेर —स्वरूप दामोदर ; हाते —हाथ में ; प्रभुर —महाप्रभु की ; गुप्त-सेवा —गुप्त सेवा ; कैल —की ; स्वरूपेर —स्वरूप दामोदर के ; साथे —साथ।*


### अनुवाद
जब रघुनाथ दास गोस्वामी जगन्नाथ पुरी में श्री चैतन्य महाप्रभु के पास पहुँचे, तो महाप्रभु ने उन्हें अपने सचिव स्वरूप दामोदर के हाथों सौंप दिया। इस तरह वे दोनों मिलकर महाप्रभु की गुह्य सेवा करने लगे।


### तात्पर्य
यह गुह्य सेवा महाप्रभु की निजी देखरेख थी। स्वरूप दामोदर उनके सचिव के रूप में उनके नहाने , खाने , आराम करने तथा मालिश का काम सम्भालते थे और रघुनाथ दास गोस्वामी उनकी सहायता करते थे। वस्तुत: रघुनाथ दास गोस्वामी महाप्रभु के सहायक-सचिव का कार्य करते थे।


## Verse ad.10.93
षोड़श वत्सर कैल अन्तरङ्ग-सेवन ।
स्वरूपेर अन्तर्धाने आइला वृन्दावन ॥९३॥
*षोड़श —सोलह ; वत्सर —वर्ष ; कैल —की ; अन्तरङ्ग —गुप्त ; सेवन —सेवा ; स्वरूपेर —स्वरूप दामोदर के ; अन्तर्धाने —अन्तर्धान ; आइला —आये ; वृन्दावन —वृन्दावन को।*


### अनुवाद
उन्होंने जगन्नाथ पुरी में रहकर सोलह वर्षों तक महाप्रभु की गुह्य सेवा की और महाप्रभु तथा स्वरूप दामोदर दोनों के तिरोधान के बाद वे जगन्नाथ पुरी छोड़कर वृन्दावन चले गये।


## Verse ad.10.94
वृन्दावने दुइ भाइर चरण देखिया ।
गोवर्धने त्यजिब देह भृगुपात करिया ॥९४॥
*वृन्दावने —वृन्दावन में ; दुइ भाइर —दोनों भाई (रूप और सनातन) के ; चरण —चरण ; देखिया —देखकर ; गोवर्धने —गोवर्धन पर्वत पर ; त्यजिब —छोड़ देंगे ; देह —यह शरीर ; भृगुपात —कूदकर ; करिया —करके।*


### अनुवाद
श्री रघुनाथ दास गोस्वामी की इच्छा हुई कि वे वृन्दावन जाकर रूप तथा सनातन के चरणकमलों का दर्शन करें और फिर गोवर्धन पर्वत से कूदकर अपना प्राण त्याग दें।


### तात्पर्य
गोवर्धन-पर्वत की चोटी से कूदना आत्मोत्सर्ग की एक विधि है। विशेषतया सन्त पुरुष ऐसा करते हैं। चैतन्य महाप्रभु तथा स्वरूप दामोदर के अन्तर्धान होने के बाद श्रील रघुनाथ दास गोस्वामी को इन दोनों महापुरुषों का वियोग सताने लगा , अतएव उन्होंने वृन्दावन के गोवर्धन पर्वत से कूदकर आत्मोत्सर्ग करने का निश्चय किया। तथापि ऐसा करने के पूर्व वे श्रील रूप गोस्वामी तथा सनातन गोस्वामी के चरणकमलों का दर्शन कर लेना चाहते थे।


## Verse ad.10.95
एइ त’ निश्चय करि’ आइल वृन्दावने ।
आसि’ रूप-सनातनेर वन्दिल चरणे ॥९५॥
*एइ त’ —इस प्रकार ; निश्चय करि’ —निश्चय करके ; आइल —आये ; वृन्दावने —वृन्दावन को ; आसि’ —वहाँ आकर ; रूप-सनातनेर —श्रील रूप गोस्वामी और सनातन गोस्वामी को ; वन्दिल —प्रणाम किया ; चरणे —चरणकमलों पर।*


### अनुवाद
इस प्रकार श्रील रघुनाथ दास गोस्वामी वृन्दावन आये और श्रील रूप गोस्वामी तथा सनातन गोस्वामी से मिले तथा उन्हें प्रणाम किया।


## Verse ad.10.96
तबे दुइ भाइ ताँरे मरिते ना दिल ।
निज तृतीय भाइ करि’ निकटे राखिल ॥९६॥
*तबे —उस समय ; दुइ भाइ —दोनों भाई (श्रील रूप और सनातन) ; ताँरे —उनको ; मरिते —मरने ; ना दिल —नहीं आज्ञा दी ; निज —अपना ; तृतीय —तीसरा ; भाइ —भाई ; करि’ —स्वीकार करके ; निकटे —निकट ; राखिल —रख लिया।*


### अनुवाद
किन्तु इन दोनों भाइयों ने उन्हें मरने की अनुमति नहीं दी। इन्होंने उन्हें अपने तीसरे भाई के रूप में स्वीकार करके अपने साथ रख लिया।


## Verse ad.10.97
महाप्रभुर लीला यत बाहिर-अन्तर ।
दुइ भाइ ताँर मुखे शुने निरन्तर ॥९७॥
*महाप्रभुर —चैतन्य महाप्रभु की ; लीला —लीलाएँ ; यत —सब ; बाहिर —बाहरी ; अन्तर —अन्दर की ; दुइ भाइ — दोनों भाई ; ताँर —उसका ; मुखे —मुख में ; शुने —सुनते ; निरन्तर —सदा।*


### अनुवाद
चूँकि रघुनाथ दास गोस्वामी स्वरूप दामोदर के सहायक थे, अतएव वे महाप्रभु की लीलाओं के बाहरी तथा भीतरी तथ्यों से बहुत कुछ परिचित थे। इस तरह रूप तथा सनातन दोनों भाई उनसे इनके विषय में सुना करते थे।


## Verse ad.10.98
अन्न-जल त्याग कैल अन्य-कथन ।
पल दुइ-तिन माठा करेन भक्षण ॥९८॥
*अन्न-जल —अन्न और जल ; त्याग —त्याग ; कैल —किया ; अन्य-कथन —दूसरी वस्तुओं की बात ; पल दुइ-तिन — कुछ बूंदें ; माठा —मट्ठा ; करेन —करते ; भक्षण —ग्रहण।*


### अनुवाद
रघुनाथ दास गोस्वामी ने धीरे-धीरे अन्न खाना त्याग दिया और वे मट्ठे की कुछ बूँदे पीने लगे।


## Verse ad.10.99
सहस्र दण्डवत्करे, लय लक्ष नाम ।
दुइ सहस्र वैष्णवेरे नित्य परणाम ॥९९॥
*सहस्र — सहस्र ; दण्डवत् —दण्डवत् प्रणाम ; करे —करते ; लय —लेते ; लक्ष —एक लाख ; नाम — पावन नाम ; दुइ —दो ; सहस्र —हजार ; वैष्णवेरे —भक्तों को ; नित्य —प्रतिदिन ; परणाम — प्रणाम।*


### अनुवाद
वे नित्यप्रति भगवान् को हजार बार नमस्कार करते, भगवान् के एक लाख नाम जपते और दो हजार वैष्णवों को प्रणाम करते।


## Verse ad.10.100
रात्रि-दिने राधा-कृष्णेर मानस सेवन ।
प्रहरेक महाप्रभुर चरित्र-कथन ॥१००॥
*रात्रि-दिने —दिन रात ; राधा-कृष्णेर —राधा और कृष्ण की ; मानस —मानसिक ; सेवन — सेवा ; प्रहरेक —लगभग तीन घण्टे ; महाप्रभुर —चैतन्य महाप्रभु का ; चरित्र —चरित्र ; कथन —चर्चा करना।*


### अनुवाद
वे अपने मन में दिन-रात राधा-कृष्ण की सेवा करते और तीन घण्टे प्रतिदिन श्री चैतन्य महाप्रभु के चरित्र के विषय में चर्चा करते।


### तात्पर्य
हमें श्रील रघुनाथ दास गोस्वामी के चरणचिह्नों का अनुसरण करके उनसे भजन अर्थात् भगवान् की पूजा के विषय में अनेक बातें सीखनी चाहिए। सारे गोस्वामी ऐसे दिव्य कार्यकलापों में लगे रहते थे , जैसाकि श्रीनिवास आचार्य ने गोस्वामियों के विषय में लिखी गई अपनी कविता में कहा है ( कृष्णोत्कीर्तनगाननर्तनपरौ प्रेमामृताम्भोनिधी ) । श्रील रघुनाथ दास गोस्वामी , श्रील रूप गोस्वामी तथा सनातन गोस्वामी के चरणचिह्नों पर चलकर मनुष्य को दृढ़तापूर्वक भक्ति करनी चाहिए , विशेषकर भगवान् के पवित्र नाम का जप-कीर्तन करके।


## Verse ad.10.101
तिन सन्ध्या राधा-कुण्डे अपतित स्‍नान ।
व्रज-वासी वैष्णवे करे आलिङ्गन मान ॥१०१॥
*तिन सन्ध्या —तीन बार , अर्थात् प्रात: , सायंकाल और दोपहर ; राधा-कुण्डे —राधाकुण्ड सरोवर पर ; अपतित —बिना अवरोध लगातार ; स्‍नान —स्‍नान ; व्रज-वासी —व्रजभूमि के निवासी ; वैष्णवे — सभी भक्त ; करे —करते ; आलिङ्गन —आलिंगन ; मान —और सम्मान देकर।*


### अनुवाद
श्री रघुनाथ दास गोस्वामी नित्य राधाकुण्ड में तीन बार स्‍नान करते थे। ज्योंही उन्हें वृन्दावन में रहने वाला कोई वैष्णव मिलता, वे उसका आलिंगन करते और उसका आदर करते थे।


## Verse ad.10.102
सार्ध सप्त-प्रहर करे भक्तिर साधने ।
चारि दण्ड निद्रा, सेह नहे कोन-दिने ॥१०२॥
*सार्ध —डेढ़ घण्टा ; सप्त-प्रहर —सात प्रहर (२२ घण्टे) ; करे —करते ; भक्तिर —सेवा ; साधने — साधना में ; चारि दण्ड —लगभग दो घण्टे ; निद्रा —निद्रा ; सेह —वह भी ; नहे —नहीं ; कोन-दिने — किन्ही दिनों।*


### अनुवाद
वे दिन के साढ़े बाइस घण्टे से अधिक भक्ति में बिताते और मुश्किल से दो घंटे से कम सोते। किसी-किसी दिन तो यह भी सम्भव नहीं हो पाता था।


## Verse ad.10.103
ताँहार साधन-रीति शुनिते चमत्कार ।
सेइ रूप-रघुनाथ प्रभु ये आमार ॥१०३॥
*ताँहार —उनकी ; साधन-रीति —सेवा की प्रक्रिया ; शुनिते —सुनने के लिए ; चमत्कार — चमत्कारिक , आश्चर्यजनक ; सेइ —वे ; रूप —श्री रूप गोस्वामी ; रघुनाथ —रघुनाथ दास गोस्वामी ; प्रभु —स्वामी ; ये —वह ; आमार —मेरे।*


### अनुवाद
जब मैं उनके द्वारा सम्पन्न भक्ति के विषय में सुनता हूँ, तो आश्चर्यचकित रह जाता हूँ। मैं श्रील रूप गोस्वामी तथा रघुनाथ दास गोस्वामी को अपने मार्गदर्शक स्वीकार करता हूँ।


### तात्पर्य
श्रील कृष्णदास कविराज गोस्वामी ने रघुनाथ दास गोस्वामी को अपना विशिष्ट मार्गदर्शक माना है। इसीलिए हर अध्याय के अन्त में वे कहते हैं— श्रीरूपरघुनाथपदे याँर आश चैतन्य-चरितामृत कहे कृष्णदास। रघुनाथ शब्द के उपयोग से कभी-कभी लोग भ्रमवश यह समझ बैठते हैं कि वे रघुनाथ भट्ट गोस्वामी को नमस्कार करना चाहते थे , क्योंकि कोई-कोई रघुनाथ भट्ट गोस्वामी को उनका दीक्षा-गुरु मानते हैं। किन्तु श्रील भक्तिसिद्धान्त सरस्वती गोस्वामी इस कथन का समर्थन नहीं करते और वे रघुनाथ भट्ट गोस्वामी को श्रील कृष्णदास कविराज गोस्वामी के गुरु स्वीकार नहीं करते।


## Verse ad.10.104
इँहा-सबार यैछे हैल प्रभुर मिलन ।
आगे विस्तारिया ताहा करिब वर्णन ॥१०४॥
*इँहा —उनका ; सबार —सब ; यैछे —जैसे ; हैल —हुआ ; प्रभुर — श्री चैतन्य महाप्रभु का ; मिलन —मिलन ; आगे —बाद में ; विस्तारिया —विस्तार करके ; ताहा —वह ; करिब — मैं करूँगा ; वर्णन —वर्णन।*


### अनुवाद
मैं इसका आगे विस्तृत वर्णन करूँगा कि ये सारे भक्त श्री चैतन्य महाप्रभु से किस तरह मिले।


## Verse ad.10.105
श्री-गोपाल भट्ट एक शाखा सर्वोत्तम ।
रूप-सनातन-सङ्गे याँर प्रेम-आलापन ॥१०५॥
*श्री-गोपाल भट्ट —श्री गोपाल भट्ट ; एक —एक ; शाखा — शाखा ; सर्व-उत्तम —सर्वोत्तम ; रूप —रूप ; सनातन —सनातन ; सङ्गे —के संग ; याँर —जिनका ; प्रेम —भगवत्प्रेम ; आलापन —चर्चा।*


### अनुवाद
श्री गोपाल भट्ट गोस्वामी उस वृक्ष की सैंतालीसवीं महान् एवं श्रेष्ठ शाखा थे। वे रूप गोस्वामी तथा सनातन गोस्वामी के साथ सदैव भगवत्प्रेम विषयक वार्ता में व्यस्त रहते थे।


### तात्पर्य
श्री गोपाल भट्ट गोस्वामी श्रीरंगम के निवासी वेंकट भट्ट के पुत्र थे। गोपाल भट्ट पहले रामानुज सम्प्रदाय की गुरु-शिष्य परम्परा से सम्बन्धित थे , किन्तु बाद में गौड़ीय सम्प्रदाय के अंग बन गये। १४३३ शकाब्द (१५११ ई.) में जब श्री चैतन्य महाप्रभु दक्षिण भारत के भ्रमण पर थे , तब वे वेंकट भट्ट के घर पर चातुर्मास्य-काल में चार महीने ठहरे थे ; तभी उन्होंने जी-भरकर महाप्रभु की सेवा की थी। उसी समय गोपाल भट्ट को भी महाप्रभु की सेवा करने का अवसर प्राप्त हुआ था। बाद में गोपाल भट्ट गोस्वामी को उनके चाचा , महान् संन्यासी प्रबोधानन्द सरस्वती ने दीक्षा दी। गोपाल भट्ट गोस्वामी के माता-पिता अत्यन्त भाग्यशाली थे कि उन्होंने श्री चैतन्य महाप्रभु की सेवा में सारा जीवन लगा दिया। उन्होंने गोपाल भट्ट गोस्वामी को वृन्दावन जाने की अनुमति दे दी और महाप्रभु का चिन्तन करते-करते उन्होंने अपने प्राण त्यागे। जब भगवान् चैतन्य से बाद में बताया गया कि गोपाल भट्ट गोस्वामी वृन्दावन गये हैं और वहाँ श्री रूप तथा सनातन गोस्वामी से मिले हैं , तो वे अत्यन्त प्रसन्न हुए और उन्होंने श्रील रूप तथा सनातन गोस्वामी को सलाह दी कि वे गोपाल भट्ट गोस्वामी को अपने छोटे भाई की तरह रखें और उनकी देखभाल करें। श्री सनातन गोस्वामी ने गोपाल भट्ट गोस्वामी के प्रति अपने अगाध स्नेह के कारण हरिभक्ति विलास नामक वैष्णव स्मृति लिखकर उनके नाम से प्रकाशित की। गोपाल भट्ट गोस्वामी ने श्री रूप तथा सनातन गोस्वामी के आदेशानुसार वृन्दावन के सात प्रमुख अर्चाविग्रहों में से राधा-रमण विग्रह की स्थापना की। राधा-रमण मन्दिर के सेवाइत ( पुरोहित) गौड़ीय सम्प्रदाय के हैं।

जब कृष्णदास कविराज गोस्वामी ने चैतन्य-चरितामृत लिखने के पूर्व सारे वैष्णवों की अनुमति प्राप्त की , तो गोपाल भट्ट गोस्वामी ने भी उन्हें आशीर्वाद दिया , किन्तु यह अनुरोध किया कि उनके नाम का पुस्तक में उल्लेख न किया जाए। इसीलिए कृष्णदास कविराज गोस्वामी ने बहुत सतर्कतापूर्वक चैतन्य-चरितामृत में एकाध स्थानों पर ही गोपाल भट्ट गोस्वामी का नामोल्लेख किया है। श्रील जीव गोस्वामी ने अपने तत्त्व सन्दर्भ के प्रारम्भ में लिखा है , ‘‘ दक्षिण भारत के एक भक्त ने , जो ब्राह्मण कुल में जन्मे थे और रूप गोस्वामी तथा सनातन गोस्वामी के घनिष्ठ मित्र थे , उन्होंने एक पुस्तक लिखी है , किन्तु वह काल-क्रमानुसार संकलित नहीं है। अतएव मैं एक क्षुद्र ‘‘जीव’’ उस पुस्तक की घटनाओं को क्रमबद्ध करने का प्रयत्न कर रहा हूँ , जिसके लिए मध्वाचार्य , श्रीधर स्वामी , रामानुजाचार्य तथा गुरु-शिष्य परम्परा के अन्य वरिष्ठ वैष्णवों के निर्देश की सहायता ले रहा हूँ।’’ भागवत्-सन्दर्भ के प्रारम्भ में भी श्रील जीव गोस्वामी ने ऐसी ही बात कही है। श्री गोपाल भट्ट गोस्वामी ने सत-क्रियासार-दीपिका पुस्तक लिखी , हरिभक्ति-विलास का सम्पादन किया , षट् सन्दर्भ ग्रंथ की भूमिका लिखी तथा कृष्ण-कर्णामृत पर भाष्य लिखा। उन्होंने वृन्दावन में राधा-रमण अर्चाविग्रह की स्थापना की। गौरगणोद्देश-दीपिका ( १८४) में उल्लेख है कि कृष्ण-लीला में उनका पहले का नाम अनंगमंजरी था। कभी-कभी उन्हें गुणमंजरी का अवतार भी बतलाया जाता है। श्रीनिवास आचार्य तथा गोपीनाथ पुजारी उनके दो शिष्य थे।


## Verse ad.10.106
शङ्करारण्य——आचार्य-वृक्षेर एक शाखा ।
मुकुन्द, काशीनाथ, रुद्र——उपशाखा लेखा ॥१०६॥
*शङ्करारण्य — शंकरारण्य ; आचार्य-वृक्षेर —आचार्यों के वृक्ष की ; एक —एक ; शाखा —शाखा ; मुकुन्द —मुकुन्द ; काशीनाथ — काशीनाथ ; रुद्र —रुद्र ; उपशाखा लेखा —उपशाखा मानी जाती है।*


### अनुवाद
आचार्य शंकरारण्य मूल वृक्ष की अड़तालीसवीं शाखा माने गये हैं। उनसे मुकुन्द, काशीनाथ तथा रुद्र नामक उपशाखाएँ फूटीं।


### तात्पर्य
कहा जाता है कि श्रील विश्वरूप का संन्यास-नाम शंकरारण्य था। ये विश्वम्भर (श्री चैतन्य महाप्रभु का मूल नाम) के बड़े भाई थे। शंकरारण्य का देहान्त १४३२ शकाब्द (१५१० ई.) में शोलापुर में हुआ , जहाँ पण्डरपुर नामक एक तीर्थस्थान है। इसका उल्लेख मध्यलीला (अध्याय ९ , श्लोक २९९-३००) में हुआ है।

श्रील भक्तिसिद्धान्त सरस्वती ठाकुर अपने अनुभाष्य में लिखते हैं: ‘‘श्री चैतन्य महाप्रभु ने मुकुन्द (या मुकुन्द संजय) के घर में एक प्राथमिक पाठशाला खोली थी और मुकुन्द का पुत्र पुरुषोत्तम उनका विद्यार्थी बन गया। काशीनाथ ने उनके पिछले आश्रम में महाप्रभु का जब विवाह कराया , तब उनका नाम विश्वम्भर था। काशीनाथ ने राज दरबार के पण्डित सनातन को प्रेरित किया कि वे अपनी पुत्री का हाथ विश्वम्भर को दें। गौरगणोद्देश-दीपिका ( श्लोक ५०) में बतलाया गया है कि काशीनाथ कुलक नामक ब्राह्मण के अवतार थे , जिन्हें सत्राजित ने कृष्ण तथा सत्यभामा का विवाह कराने के लिए भेजा था। श्लोक १३५ में उल्लेख है कि रुद्र या श्री रुद्रराम पण्डित पूर्वजन्म में कृष्ण के मित्र वरूथप थे। श्री रुद्रराम पण्डित ने वल्लभपुर में राधावल्लभ अर्चाविग्रहों के लिए एक बड़ा मन्दिर बनवाया। यह स्थान माहेश से एक मील उत्तर में है। उनके भाई यदुनन्दन बन्दोपाध्याय के वंशज चक्रवर्ती ठाकुर कहलाते हैं और वे इस मन्दिर के सेवाइत अर्थात् मन्दिर की देखभाल करने वाले हैं। पहले रथयात्रा के समय जगन्नाथ अर्चाविग्रह माहेश से राधावल्लभ मन्दिर में आते थे , किन्तु १२६२ बंगाब्द (१८५५ ई.) में दोनों मन्दिरों के पुजारियों में अनबन के कारण जगन्नाथ अर्चाविग्रह का आना बन्द हो गया।’’


## Verse ad.10.107
श्रीनाथ पण्डित——प्रभुर कृपार भाजन ।
याँर कृष्ण-सेवा देखि’ वश त्रि-भुवन ॥१०७॥
*श्रीनाथ पण्डित —श्रीनाथ पण्डित ; प्रभुर —महाप्रभु की ; कृपार —कृपा के ; भाजन —पात्र ; याँर —जिनकी ; कृष्ण-सेवा — कृष्ण सेवा ; देखि’ —देखकर ; वश —वश में हो गये ; त्रि-भुवन —तीनों भुवन।*


### अनुवाद
उञ्चासवीं शाखा, श्रीनाथ पण्डित श्री चैतन्य महाप्रभु के अत्यन्त कृपापात्र थे। तीनों लोक के सारे निवासी यह देखकर चकित थे कि वे भगवान् कृष्ण की किस तरह सेवा करते हैं।


### तात्पर्य
श्रील भक्तिसिद्धान्त सरस्वती ठाकुर अपने अनुभाष्य में लिखते हैं: ‘‘कुमारहट्ट या कामरहट्ट से लगभग डेढ़ मील दूर एवं कलकत्ता से कुछ मील की दूरी पर कांचड़ापाड़ा नामक एक कस्बा है , जहाँ श्री शिवानन्द सेन का घर था। वहीं उन्होंने श्री गौरगोपाल का एक मन्दिर बनवाया था। वहीं पर श्री राधा-कृष्ण की मूर्तियों से सजा एक अन्य मन्दिर श्रीनाथ पण्डित ने बनवाया था। उस मन्दिर का अर्चाविग्रह श्रीकृष्णराय कहलाता है। १७०८ शकाब्द (१७८६ ई.) में कृष्णराय मन्दिर , जिसे कलकत्ता स्थित पाथुरिया घाट के एक प्रमुख जमींदार निमाइ मल्लिक ने बनवाया था , बहुत विशाल है। मन्दिर के सामने विशाल प्रांगण है और आगंतुकों के लिए रिहायशी कमरे हैं , तथा प्रसाद बनाने की सुन्दर व्यवस्था है। समूचा प्रांगण बहुत ऊँची चाहारदीवारी से घिरा है। यह मन्दिर माहेश मन्दिर जितना ऊँचा है। एक पत्थर पर श्रीनाथ , उनके पिता तथा पितामह के नाम और मन्दिर-निर्माण की तिथि अंकित है। श्रीनाथ पण्डित अद्वैत प्रभु के शिष्यों में से एक थे और शिवानन्द सेन के तीसरे पुत्र परमानन्द कविकर्णपूर के गुरु थे। ऐसा कहा जाता है कि कविकर्णपूर के समय में ही कृष्णराय अर्चाविग्रह स्थापित हुए थे। जनश्रुति के अनुसार नित्यानन्द प्रभु के पुत्र , वीरभद्र प्रभु , एक बहुत बड़ा पत्थर मुर्शिदाबाद से लाये , जिसे तराशकर तीन विग्रह बनाये गये—वल्लभपुर के राधावल्लभ , खड़दह के श्यामसुन्दर तथा कांचड़ापाड़ा के श्रीकृष्णराय के विग्रह। शिवानन्द सेन का घर एक जीर्ण मन्दिर के पास गंगा-तट पर स्थित था। कहा जाता है कि कलकत्ता के उसी निमाइ मल्लिक ने बनारस जाते समय इसी कृष्ण राय के भग्न मन्दिर को देखा , तो बाद में उसने वर्तमान मन्दिर का निर्माण कराया।’’


## Verse ad.10.108
जगन्नाथ आचार्य प्रभुर प्रिय दास ।
प्रभुर आज्ञाते तेंहो कैल गङ्गा-वास ॥१०८॥
*जगन्नाथ आचार्य —जगन्नाथ अचार्य ; प्रभुर —महाप्रभु के ; प्रिय दास —प्रिय दास ; प्रभुर आज्ञाते —महाप्रभु की आज्ञा से ; तेंहो — वे ; कैल —मान गये ; गङ्गा-वास —गंगा तट पर रहने के लिए।*


### अनुवाद
चैतन्य-वृक्ष की पचासवीं शाखा, जगन्नाथ आचार्य, महाप्रभु के अत्यन्त प्रिय दास थे और महाप्रभु की आज्ञा से उन्होंने गंगा नदी के तट पर रहने का निश्चय किया।


### तात्पर्य
गौरगणोद्देश-दीपिका ( १११) में जगन्नाथ आचार्य को पूर्वजन्म में निधुवन के दुर्वासा बतलाया गया है।


## Verse ad.10.109
कृष्णदास वैद्य, आर पण्डित-शेखर ।
कविचन्द्र, आर कीर्तनीया षष्ठीवर ॥१०९॥
*कृष्णदास वैद्य —कृष्णदास वैद्य ; आर —और ; पण्डित-शेखर —पण्डित शेखर ; कविचन्द्र —कविचन्द्र ; आर —और ; कीर्तनीया —कीर्तन करनेवाला ; षष्ठीवर —शष्ठीवर।*


### अनुवाद
चैतन्य-वृक्ष की इक्कावनवीं शाखा कृष्णदास वैद्य, बावनवीं शाखा पण्डित शेखर, तिरपनवीं शाखा कविचन्द्र थे, और चौवनवीं शाखा षष्ठीवर हुए, जो बहुत बड़े संकीर्तनिया थे।


### तात्पर्य
गौरगणोद्देश-दीपिका ( १७१) में उल्लेख है कि श्रीनाथ मिश्र चित्रांगी नामक गोपी थे और कविचन्द्र मनोहरा गोपी थे।


## Verse ad.10.110
श्रीनाथ मिश्र, शुभानन्द, श्रीराम, ईशान ।
श्रीनिधि, श्रीगोपीकान्त, मिश्र भगवान् ॥११०॥
*श्रीनाथ मिश्र —श्रीनाथ मिश्र ; शुभानन्द —शुभानन्द ; श्रीराम —श्रीराम ; ईशान —ईशान ; श्रीनिधि —श्रीनिधि ; श्री-गोपीकान्त —श्री गोपीकान्त ; मिश्र भगवान् —मिश्र भगवान्।*


### अनुवाद
श्रीनाथ मिश्र पचपनवीं शाखा थे, शुभानन्द छप्पनवीं, श्रीराम सत्तावनवीं, ईशान अठ्ठावनवीं, श्रीनिधि उनसठवीं, श्री गोपीकान्त साठवीं तथा मिश्र भगवान इकसठवीं शाखा थे।


### तात्पर्य
पूर्वजन्म में मालती के रूप में वृन्दावन में रहने वाले शुभानन्द एक कीर्तनिया थे , जो जगन्नाथ-उत्सव के समय रथयात्रा के समक्ष नाचा करते थे। कहा जाता है कि रथयात्रा के रथ के समक्ष जब महाप्रभु नाचते थे , तो उनके मुँह से जो झाग निकलता था उसे वे पीते थे। ईशान श्रीमती शचीदेवी का निजी सेवक था। उस पर उनकी अत्यधिक कृपा थी। वह श्री चैतन्य महाप्रभु को भी अत्यन्त प्रिय था।


## Verse ad.10.111
सुबुद्धि मिश्र, हृदयानन्द, कमल-नयन ।
महेश पण्डित, श्रीकर, श्री-मधुसूदन ॥१११॥
*सुबुद्धि मिश्र —सुबुद्धि मिश्र ; हृदयानन्द —हृदयानन्द ; कमल-नयन — कमलनयन ; महेश पण्डित —महेश पण्डित ; श्रीकर —श्रीकर ; श्री-मधुसूदन —श्री मधुसूदन।*


### अनुवाद
सुबुद्धि मिश्र बासठवीं शाखा थे, हृदयानन्द तिरसठवीं, कमलनयन चौसठवीं, महेश पण्डित पैंसठवीं, श्रीकर छियासठवीं तथा श्री मधुसूदन सतसठवीं शाखा थे।


### तात्पर्य
अपने अनुभाष्य में श्रील भक्तिसिद्धान्त सरस्वती ठाकुर लिखते हैं: ‘‘सुबद्धि मिश्र पूर्वजन्म में वृन्दावन की गुणचूड़ा थे। उन्होंने बेलगान नामक गाँव में , जो श्रीखण्ड से लगभग ३ मील दूर है , एक मन्दिर में गौरनित्यानन्द के विग्रह स्थापित किये। आजकल गोविन्दचन्द्र गोस्वामी उनके वंशज हैं।’’


## Verse ad.10.112
पुरुषोत्तम, श्री-गालीम, जगन्नाथ-दास ।
श्री-चन्द्रशेखर वैद्य, द्विज हरिदास ॥११२॥
*पुरुषोत्तम — पुरुषोत्तम ; श्री-गालीम —श्री गालीम ; जगन्नाथ-दास —जगन्नाथ दास ; श्री-चन्द्रेशेखर वैद्य —श्री चन्द्रशेखर वैद्य ; द्विज हरिदास —द्विज हरिदास।*


### अनुवाद
मूल वृक्ष की अड़सठवीं शाखा श्री पुरुषोत्तम थे, श्रीगालीम उनहत्तरवीं, जगन्नाथ दास सत्तरवीं, श्री चन्दरशेखर वैद्य इकहत्तरवीं और द्विज हरिदास बहत्तरवीं शाखा थे।


### तात्पर्य
श्रील भक्तिसिद्धान्त सरस्वती ठाकुर अपने अनुभाष्य में लिखते हैं , ‘‘ इसमें कुछ सन्देह प्रकट किया जाता है कि द्विज हरिदास अष्टोत्तरशतनाम के रचियता थे या नहीं। उनके दो पुत्र थे जिनके नाम श्रीदाम तथा गोकुलानन्द थे। वे श्री श्रीनिवास आचार्य के शिष्य थे। उनका गाँव कांचनगड़िया पश्चिम बंगाल में मुर्शिदाबाद जिले के आजीमगंज से पाँचवे स्टेशन बाजारसाउ से पाँच मील की दूरी के अन्दर है।’’


## Verse ad.10.113
रामदास, कविचन्द्र, श्री-गोपालदास ।
भागवताचार्य, ठाकुर सारङ्गदास ॥११३॥
*रामदास —रामदास ; कविचन्द्र —कविचन्द्र ; श्री गोपाल-दास —श्री गोपाल दास ; भागवताचार्य —भागवत आचार्य ; ठाकुर सारङ्ग-दास — ठाकुर सारंग दास।*


### अनुवाद
मूल वृक्ष की तिहत्तरवीं शाखा राम दास थे, चौहत्तरवीं शाखा कविचन्द्र, पचहत्तरवीं शाखा श्री गोपाल दास, छिहत्तरवीं शाखा भागवताचार्य और सतहत्तरवीं शाखा ठाकुर सारंग दास थे।


### तात्पर्य
श्रील भक्तिसिद्धान्त सरस्वती ठाकुर अपने अनुभाष्य में लिखते हैं , ‘‘ गौरगणोद्देश-दीपिका ( २०३) में बतलाया गया है , ‘ भागवताचार्य ने कृष्णप्रेमतरंगिणी नामक पुस्तक लिखी और वे चैतन्य महाप्रभु के सर्वाधिक प्रिय भक्त थे।’ जब श्री चैतन्य महाप्रभु वराह नगर गये , जो अब कलकत्ता का एक उपनगर है , तब वे एक परम भाग्यवान ब्राह्मण के यहाँ ठहरे , जो भागवत साहित्य के प्रकाण्ड विद्वान थे। ज्योंही इस ब्राह्मण ने महाप्रभु को देखा , वे श्रीमद्भागवत बाँचने लगे। जब महाप्रभु ने उसकी भक्तियोग विषयक व्याख्या सुनी , तो वे आनन्दातिरेक भाव से एकदम अचेत हो गये। बाद में महाप्रभु ने कहा , ‘ मैंने श्रीमद्भागवत की ऐसी सुन्दर व्याख्या कभी नहीं सुनी , अतएव मैं आपको भागवताचार्य नाम प्रदान करता हूँ। आपका एकमात्र कार्य होगा श्रीमद्भागवत बाँचना। यही मेरा आदेश है।’ उनका असली नाम रघुनाथ था। उनका मठ गंगानदी के तट पर कलकत्ता से साढ़े तीन मील दूरी पर वराह नगर में अब भी विद्यमान है और इसका प्रबन्ध दिवंगत श्री रामदास बाबाजी से दीक्षा-प्राप्त शिष्य करते हैं। किन्तु आजकल अच्छी व्यवस्था नहीं है , जैसी बाबाजी महाराज के समय थी।

‘‘ ठाकुर सारंग दास का अन्य नाम सार्ङ्ग ठाकुर था। कभी-कभी उन्हें सार्ङ्गपाणि या सार्ङ्गधर कहा जाता था। वे नवद्वीप के निकटस्थ मोदद्रुमद्वीप के निवासी थे और गंगानदी के तट पर एकान्त स्थान में भगवान् की पूजा करते थे। उन्होंने किसी को शिष्य नहीं बनाया , किन्तु भगवान् सदैव ऐसा करने के लिए उन्हें अन्दर से प्रेरित करते रहते थे। अतएव एक दिन प्रात:काल उन्होंने निश्चय किया , ‘ जो भी पहले मुझे दिखेगा , उसे मैं शिष्य बना लूँगा।’ जब वे गंगास्‍नान करने गये , तो उन्होंने एक मृतक बहता हुआ देखा , जिसे उन्होंने अपने पाँव से छू दिया। इससे वह तुरन्त जीवित हो उठा और उन्होंने उसे अपना शिष्य बना लिया। यही शिष्य बाद में ठाकुर मुरारि के नाम से प्रसिद्ध हुए और इनका नाम सदा श्री सारंग के साथ-साथ लिया जाता है। आज भी शर नामक गाँव में उनके परम्परागत शिष्य रह रहे हैं। कहा जाता है कि मामगाछि का मन्दिर सारंग ठाकुर द्वारा शुरू किया गया। अभी ज्यादा दिन नहीं हुए जब वहाँ एक बकुल वृक्ष के सामने एक नया मन्दिर निर्मित हुआ और अब गौड़ीय मठ के सदस्य इसका प्रबन्ध देखते हैं। कहा जाता है कि मन्दिर की प्रबन्ध-व्यवस्था पहले से कहीं अच्छी है। गौरगणोद्देश-दीपिका ( १७२) में कहा गया है कि सारंग ठाकुर पूर्वजन्म में नान्दीमुखी नामक गोपी थे। कुछ भक्त कहते हैं कि वे पहले प्रह्लाद महाराज थे , किन्तु श्री कविकर्णपूर कहते हैं कि उनके पिता शिवानन्द सेन को यह मत मान्य नहीं है।’’


## Verse ad.10.114
जगन्नाथ तीर्थ, विप्र श्री-जानकीनाथ ।
गोपाल आचार्य, आर विप्र वाणीनाथ ॥११४॥
*जगन्नाथ तीर्थ —जगन्नाथ तीर्थ ; विप्र-श्री-जानकीनाथ —श्री जानकीनाथ नामक ब्राह्मण ; गोपाल आचार्य —गोपाल आचार्य ; आर —और ; विप्र वाणीनाथ —वाणीनाथ नामक ब्राह्मण।*


### अनुवाद
मूल वृक्ष की अठहत्तरवीं शाखा जगन्नाथ तीर्थ थे, उन्यासीवीं शाखा जानकीनाथ ब्राह्मण, अस्सीवीं शाखा गोपाल आचार्य तथा इक्यासीवीं शाखा वाणीनाथ ब्राह्मण थे।


### तात्पर्य
श्रील भक्तिसिद्धान्त सरस्वती ठाकुर अपने अनुभाष्य में कहते हैं , ‘‘ जगन्नाथ ठाकुर भगवान् चैतन्य के नौ प्रमुख संन्यासी पार्षदों में से एक थे। वाणीनाथ विप्र चाँपाहाटि गाँव के निवासी थे , जो बर्दवान जिले में नवद्वीप शहर के निकट , पूर्वस्थली थाना तथा समुद्रगड़ डाकखाने के अन्तर्गत है। यहाँ पर जो मन्दिर था , वह अत्यन्त उपेक्षित था , किन्तु १३२८ बंगाब्द (१९२१ ई.) में (श्री भक्तिसिद्धान्त सरस्वती ठाकुर के शिष्य) श्री परमानन्द ब्रह्मचारी ने इसका पुनरुद्धार कराया , पुन: इसकी पूजा-सेवा को व्यवस्थित किया और इसे श्री मायापुर के श्री चैतन्य मठ के प्रबन्ध के अन्तर्गत कर दिया। इस मन्दिर में अब श्री गौर गदाधर के अर्चाविग्रह की पूजा शास्त्रीय विधि से की जाती है। चाँपाहाटि समुद्रगढ़ तथा पूर्वी रेलवे के नवद्वीप स्टेशन से दो मील की दूरी पर है।’’


## Verse ad.10.115
गोविन्द, माधव, वासुदेव——तिन भाइ ।
याँ-सबार कीर्तने नाचे चैतन्य-निताइ ॥११५॥
*गोविन्द —गोविन्द ; माधव —माधव ; वासुदेव —वासुदेव ; तिन भाइ —तीन भाई ; याँ-सबार —जिनके ; कीर्तने —संकीर्तन करने में ; नाचे —नृत्य करते हैं ; चैतन्य-निताइ —चैतन्य महाप्रभु और नित्यानन्द प्रभु।*


### अनुवाद
गोविन्द, माधव तथा वासुदेव नामक तीनों भाई वृक्ष की बयासीवीं, तिरासीवी और चौरासीवीं शाखाएँ थे। श्री चैतन्य महाप्रभु तथा नित्यानन्द प्रभु इनके कीर्तन में नृत्य करते थे।


### तात्पर्य
गोविन्द , माधव तथा वासुदेव घोष—ये तीनों भाई कायस्थ परिवार के थे। गोविन्द ने अपने गाँव अग्रद्वीप में गोपीनाथ मन्दिर स्थापित किया। माधव घोष कीर्तन करने में पटु थे। इस संसार में उनके जोड़ का कोई न था। ये वृन्दावन के गायक के रूप में विख्यात थे और श्री नित्यानन्द प्रभु को अत्यन्त प्रिय थे। कहा जाता है कि जब तीनों भाई संकीर्तन करते थे , तो श्री चैतन्य महाप्रभु तथा नित्यानन्द प्रभु भावविभोर होकर तुरन्त नाचने लगते थे। गौरगणोद्देश दीपिका ( १८८) के अनुसार , तीनों भाई पूर्वजन्म में कलावती , रसोल्लासा तथा गुणतुङ्गा नामक गोपियाँ थे , जो श्री विशाखा गोपी द्वारा रचित गीतों को गाती थीं। ये तीनों भाई उन सात मंडलियों में से एक थे , जिन्होंने जगन्नाथ पुरी में रथयात्रा उत्सव में महाप्रभु के सम्मिलित होने पर संकीर्तन किया था। उनकी मंडली के मुख्य नर्तक वक्रेश्वर पण्डित थे। इसका स्पष्ट वर्णन मध्यलीला (अध्याय १३ , श्लोक ४२-४३) में मिलता है।


## Verse ad.10.116
रामदास अभिराम——सख्य-प्रेमराशि ।
षोलसाङ्गेर काष्ठ तुलि’ ये करिल वाँशी ॥११६॥
*रामदास अभिराम — रामदास अभिराम ; सख्य-प्रेम —सख्य भाव में प्रेम ; राशि —बहुत अधिक मात्रा ; षोलस-अङ्गेर —सोलह गांठों की ; कष्ठ —लकड़ी ; तुलि’ — उठाकर ; ये —जो कोई ; करिल —बनाई ; वाँशी —वंशी।*


### अनुवाद
रामदास अभिराम सदैव सख्य भाव में मग्न रहते थे। उन्होंने १६ गाँठ वाले बाँस की बाँसुरी बनाई थी।


### तात्पर्य
अभिराम खानाकुल-कृष्ण-नगर के निवासी थे।


## Verse ad.10.117
प्रभुर आज्ञाय नित्यानन्द गौड़े चलिला ।
ताँर सङ्गे तिन-जन प्रभु-आज्ञाय आइला ॥११७॥
*प्रभुर आज्ञाय —चैतन्य महाप्रभु की आज्ञा से ; नित्यानन्द —नित्यानन्द प्रभु ; गौड़े —बंगाल को ; चलिला —वापस गये ; ताँर सङ्गे —उनके संग ; तिन जन —तीन भक्त ; प्रभु-आज्ञाय —महाप्रभु की आज्ञा से ; आइला —गये।*


### अनुवाद
श्री चैतन्य महाप्रभु की आज्ञा से जब नित्यानन्द प्रभु प्रचार हेतु बंगाल वापस गये, तब उनके साथ-साथ तीन भक्त भी गये।


## Verse ad.10.118
रामदास, माधव, आर वासुदेव घोष ।
प्रभु-सङ्गे रहे गोविन्द पाइया सन्तोष ॥११८॥
*रामदास —रामदास ; माधव —माधव ; आर —और ; वासुदेव घोष —वासुदेव घोष ; प्रभु-सङ्गे —चैतन्य महाप्रभु के संग ; रहे —रहे ; गोविन्द —गोविन्द ; पाइया —पाकर ; सन्तोष —अत्यन्त सन्तोष।*


### अनुवाद
ये तीनों भक्त थे रामदास, माधव घोष तथा वासुदेव घोष। किन्तु गोविन्द घोष श्री चैतन्य महाप्रभु के साथ जगन्नाथ पुरी में रह गये। इस तरह उन्हें परम सन्तोष हुआ।


## Verse ad.10.119
भागवताचार्य, चिरञ्जीव श्री-रघुनन्दन ।
माधवाचार्य, कमलाकान्त, श्री-यदुनन्दन ॥११९॥
*भागवताचार्य —भागवत आचार्य ; चिरञ्जीव —चिरंजीव ; श्री-रघुनन्दन —श्री रघुनन्दन ; माधवाचार्य —माधवाचार्य ; कमलाकान्त —कमलाकान्त ; श्री-यदुनन्दन —श्री यदुनन्दन।*


### अनुवाद
भागवताचार्य, चिरंजीव, श्री रघुनन्दन, माधवाचार्य, कमलाकान्त तथा श्री यदुनन्दन—ये सभी चैतन्य-वृक्ष की शाखाओं में से थे।


### तात्पर्य
श्रील भक्तिसिद्धान्त सरस्वती ठाकुर अपने अनुभाष्य में लिखते हैं , ‘‘ श्री माधवाचार्य , नित्यानन्द प्रभु की पुत्री गंगादेवी के पति थे। उन्होंने नित्यानन्द प्रभु की शाखा , पुरुषोत्तम से दीक्षा ग्रहण की। कहा जाता है कि नित्यानन्द प्रभु ने अपनी पुत्री को माधवाचार्य के साथ विवाह के समय पांजिनगर नामक गाँव दहेज में दिया था। माधवाचार्य का मन्दिर पूर्वी रेलवे के जीराट नामक रेलवे स्टेशन के पास स्थित है। गौरगणोद्देश-दीपिका ( १६९) के अनुसार श्री माधवाचार्य पूर्वजन्म में माधवी नामक गोपी थे। कमलाकान्त श्री अद्वैत प्रभु की शाखा से सम्बन्धित थे। उनका पूरा नाम कमलाकान्त विश्वास था।


## Verse ad.10.120
महा-कृपा-पात्र प्रभुर जगाइ, माधाइ ।
‘पतित-पावन’ नामेर साक्षी दुइ भाइ ॥१२०॥
*महा-कृपा-पात्र —महान् कृपा के पात्र ; प्रभुर —महाप्रभु के ; जगाइ माधाइ —जगाइ और माधाइ दो भाई ; पतित-पावन —पतितों के उद्धारक ; नामेर —इन नाम के ; साक्षी —साक्षी ; दुइ भाइ —ये दोनों भाई।*


### अनुवाद
वृक्ष की नवासीवीं तथा नब्बेवीं शाखाएँ, जगाइ तथा माधाइ, श्री चैतन्य महाप्रभु के सर्वाधिक कृपापात्र थे। ये दोनों भाई इसके साक्षी थे, जिन्होंने यह प्रमाणित किया कि महाप्रभु का पतितपावन, ‘‘पतितों के उद्धारकर्ता’’ नाम सार्थक है।


### तात्पर्य
गौरगणोद्देश-दीपिका ( ११५) में कहा गया है कि जगाइ तथा माधाइ दोनों भाई पूर्वजन्म में जय तथा विजय नामक द्वारपाल थे , जो बाद में हिरण्याक्ष तथा हिरण्यकशिपु बने। जगाइ तथा माधाइ दोनों का जन्म प्रतिष्ठित ब्राह्मण-कुल में हुआ था , किन्तु उन्होंने चोर-उचक्कों का पेशा अपना रखा था , जिससे वे सभी तरह के अवांछित कार्यों में , विशेषतया परस्त्री-गमन , नशा तथा जुआ खेलने में व्यस्त रहने लगे थे। बाद में श्री चैतन्य महाप्रभु तथा श्री नित्यानन्द प्रभु की कृपा से उन्हें दीक्षित किया गया , जिससे उन्हें हरे कृष्ण महामन्त्र का कीर्तन करने का अवसर प्राप्त हो सका। कीर्तन करने के फलस्वरूप दोनों भाई चैतन्य महाप्रभु के उन्नत भक्त बने। माधाइ के वंशज अब भी विद्यमान हैं , और वे प्रतिष्ठित ब्राह्मण हैं। इन दोनों भाइयों की समाधियाँ घोषहाट स्थान या माधाइतला गाँव में हैं , जो कटवा से एक मील दक्षिण में स्थित है। कहा जाता है कि २५० वर्ष पूर्व इस स्थान पर श्री गोपीचरण दास बाबाजी ने निताई गौर का मन्दिर स्थापित किया।


## Verse ad.10.121
गौड़-देश-भक्तेर कैल सङ्क्षेप कथन ।
अनन्त चैतन्य-भक्त ना याय गणन ॥१२१॥
*गौड़-देश —बंगाल में ; भक्तेर —भक्तों का ; कैल —मैंने वर्णन किया है ; सङ्क्षेप —संक्षेप में ; कथन —वर्णन ; अनन्त —असीम ; चैतन्य-भक्त —भगवान् चैतन्य के भक्त ; ना —नहीं ; याय —हो सकता है ; गणन —गिना जाना।*


### अनुवाद
मैंने महाप्रभु के बंगाल के भक्तों का संक्षिप्त विवरण प्रस्तुत किया है। वास्तव में उनके भक्तों की संख्या अनगिनत है।


## Verse ad.10.122
नीलाचले एइ सब भक्त प्रभु-सङ्गे ।
दुइ स्थाने प्रभु-सेवा कैल नाना-रङ्गे ॥१२२॥
*नीलाचले —जगन्नाथ पुरी में ; एइ —ये ; सब —सब ; भक्त —भक्त ; प्रभु-सङ्गे —भगवान् चैतन्य के संग ; दुइ स्थाने —दो स्थानों में ; प्रभु-सेवा —महाप्रभु की सेवा ; कैल —की ; नाना-रङ्गे —नाना प्रकार से।*


### अनुवाद
मैंने इन सारे भक्तों का विशेष रूप से वर्णन इसीलिए किया है, क्योंकि वे महाप्रभु के साथ-साथ बंगाल तथा उड़ीसा में रहे और उन्होंने अनेक प्रकार से उनकी सेवाएँ कीं।


### तात्पर्य
श्री चैतन्य महाप्रभु के अधिकांश भक्त बंगाल तथा उड़ीसा में रहते थे। अतएव वे गौड़ीय तथा उड़िया कहलाते हैं। किन्तु इस समय चैतन्य महाप्रभु की कृपा से उनके सम्प्रदाय का प्रचार सारे विश्व में फैल रहा है और सम्भावना यही है कि महाप्रभु के आन्दोलन के भावी इतिहास में यूरोप , अमरीका , कनाडा , आस्ट्रेलिया , दक्षिणी अमरीका , एशिया तथा पूरे विश्व के लोग महाप्रभु के भक्तों के रूप में विख्यात हो जाएँ। अन्तर्राष्ट्रीय कृष्णभावनामृत संघ ने मायापुर , नवद्वीप में पहले ही एक विशाल मन्दिर बनवाया है , जिसे विश्वभर के लोग देखने आते हैं , जिसकी भविष्यवाणी महाप्रभु ने की थी और जिसके विषय में श्रील भक्तिविनोद ठाकुर का पहले से अनुमान था।


## Verse ad.10.123
केवल नीलाचले प्रभुर ये ये भक्त-गण ।
सङ्क्षेपे करिये किछु से सब कथन ॥१२३॥
*केवल —केवल ; नीलाचले —जगन्नाथ पुरी में ; प्रभुर —महाप्रभु के ; ये ये —ये सब ; भक्त-गण —भक्त ; सङ्क्षेपे —संक्षेप में ; करिये —मैं करता हूँ ; किछु — कुछ ; से सब —वे सब ; कथन —वर्णन।*


### अनुवाद
अब मैं श्री चैतन्य महाप्रभु के जगन्नाथ पुरी के कुछ भक्तों का संक्षेप में वर्णन करूँगा।


## Verse ad.10.124-126
नीलाचले प्रभु-सङ्गे यत भक्त-गण ।
सबार अध्यक्ष प्रभुर मर्म दुइ-जन ॥१२४॥
परमानन्द-पुरी, आर स्वरूप-दामोदर ।
गदाधर, जगदानन्द, शङ्कर, वक्रेश्वर ॥१२५॥
दामोदर पण्डित, ठाकुर हरिदास ।
रघुनाथ वैद्य, आर रघुनाथ-दास ॥१२६॥
*नीलाचले —जगन्नाथ पुरी में ; प्रभु-सङ्गे —चैतन्य महाप्रभु के साथ ; यत —सब ; भक्त-गण —भक्त ; सबार —उन सबके ; अध्यक्ष —अध्यक्ष ; प्रभुर —चैतन्य महाप्रभु के ; मर्म —हृदय और प्राण ; दुइ जन —दो व्यक्ति ; परमानन्द-पुरी —परमानन्द पुरी ; आर —और ; स्वरूप-दामोदर —स्वरूप दामोदर ; गदाधर —गदाधर ; जगदानन्द —जगदानन्द ; शङ्कर —शंकर ; वक्रेश्वर —वक्रेश्वर ; दामोदर पण्डित —दामोदर पण्डित ; ठाकुर हरिदास —ठाकुर हरिदास ; रघुनाथ वैद्य —रघुनाथ वैद्य ; आर —और ; रघुनाथ-दास —रघुनाथ दास।*


### अनुवाद
महाप्रभु के साथ-साथ जो भक्तगण जगन्नाथ पुरी में रहे, उनमें से दो—परमानन्द पुरी तथा स्वरूप दामोदर—महाप्रभु के हृदय और प्राण समान थे। अन्य भक्तों में गदाधर, जगदानन्द, शंकर, वक्रेश्वर, दामोदर पण्डित, ठाकुर हरिदास, रघुनाथ वैद्य तथा रघुनाथ दास उल्लेखनीय हैं।


### तात्पर्य
चैतन्य-भागवत ( अन्त्यखण्ड , अध्याय ५) में कहा गया है कि जब महाप्रभु पाणिहाटि में रुके थे , तो रघुनाथ वैद्य उनसे भेंट करने आये थे। वे एक महान् भक्त थे और समस्त सद्गुणों से युक्त थे। चैतन्य भागवत के अनुसार वे पूर्वजन्म में बलराम की पत्नी रेवती थे। वे जिस किसी पर दृष्टिपात करते , उसे तुरन्त कृष्णभावना प्राप्त हो जाती। वे जगन्नाथ पुरी में समुद्र के किनारे रहते थे। उन्होंने स्थाननिरूपण नामक ग्रंथ की रचना की थी।


## Verse ad.10.127
इत्यादिक पूर्व-सङ्गी बड़ भक्त-गण ।
नीलाचले रहि’ करे प्रभुर सेवन ॥१२७॥
*इति-आदिक —ये सब तथा अन्य ; पूर्व-सङ्गी —पहले के साथी ; बड़ —बहुत ; भक्त-गण —महान् भक्त ; नीलाचले —जगन्नाथ पुरी में ; रहि’ —रहकर ; करे —की ; प्रभुर —महाप्रभु की ; सेवन —सेवा।*


### अनुवाद
ये सारे भक्त प्रारम्भ से ही महाप्रभु के पार्षद थे और जब चैतन्य महाप्रभु जगन्नाथ पुरी में रहने लगे, तो वे निष्ठापूर्वक उनकी सेवा करने के लिए वहीं रह गये।


## Verse ad.10.128
आर यत भक्त-गण गौड़-देश-वासी ।
प्रत्यब्दे प्रभुरे देखे नीलाचले आसि’ ॥१२८॥
*आर —अन्य ; यत —सब ; भक्त-गण —भक्त ; गौड़-देश-वासी —बंगाल के निवासी ; प्रति-अब्दे —प्रति वर्ष ; प्रभुरे —महाप्रभु ; देखे —देखने ; नीलाचले —जगन्नाथ पुरी में ; आसि’ —वहाँ आकर।*


### अनुवाद
बंगाल में रहने वाले सारे भक्त महाप्रभु का दर्शन करने प्रति वर्ष जगन्नाथ पुरी आया करते थे।


## Verse ad.10.129
नीलाचले प्रभु-सह प्रथम मिलन ।
सेइ भक्त-गणेर एबे करिये गणन ॥१२९॥
*नीलाचले —जगन्नाथ पुरी में ; प्रभु-सह —महाप्रभु के साथ ; प्रथम —पहले ; मिलन — मिलन ; सेइ —वह ; भक्त-गणेर —भक्तों का ; एबे —अब ; करिये —मैं करता हूँ ; गणन — गणना।*


### अनुवाद
अब मैं बंगाल के उन भक्तों के नाम गिनाऊँगा, जो सबसे पहले महाप्रभु से मिलने जगन्नाथ पुरी आये।


## Verse ad.10.130
बड़-शाखा एक,——सार्वभौम भट्टाचार्य ।
ताँर भग्नी-पति श्री-गोपीनाथाचार्य ॥१३०॥
*बड़-शाखा एक —बड़ी शाखाओं में से एक ; सार्वभौम भट्टाचार्य —सार्वभौम भट्टाचार्य ; ताँर भग्नी-पति —उसकी बहन का पति ; श्री-गोपीनाथाचार्य —श्री गोपीनाथ आचार्य।*


### अनुवाद
महाप्रभु-रूपी वृक्ष की सबसे बड़ी शाखाओं में से एक थे सार्वभौम भट्टाचार्य और उनके बहनोई श्री गोपीनाथाचार्य।


### तात्पर्य
सार्वभौम भट्टाचार्य का मूल नाम वासुदेव भट्टाचार्य था। उनका जन्मस्थान विद्यानगर है , जो नवद्वीप रेलवे स्टेशन से या चाँपाहाटी स्टेशन से ढाई मील दूर है। उनके पिता विख्यात व्यक्ति थे जिनका नाम महेश्वर विशारद था। कहा जाता है कि सार्वभौम भट्टाचार्य अपने समय में भारत के सबसे बड़े तर्कशास्त्री थे। वे बिहार-स्थित मिथिला में प्रोफेसर पक्षधर मिश्र के शिष्य बने , जो बहुत बड़े आचार्य थे और अपने किसी भी विद्यार्थी को अपनी तर्कशास्त्र की व्याख्याएँ लिखने नहीं देते थे। किन्तु सार्वभौम भट्टाचार्य इतने प्रतिभाशाली थे कि उन्होंने उन व्याख्याओं को कंठस्थ कर लिया और नवद्वीप लौटने पर उन्होंने तर्क का अध्ययन करने के लिए एक पाठशाला स्थापित की। इस तरह उन्होंने मिथिला के महत्त्व को घटा दिया। आज भी भारत के विभिन्न भागों से तर्कशास्त्र का अध्ययन करने के लिए विद्यार्थी नवद्वीप आते हैं। कुछ प्रामाणिक विद्वानों का मत है कि सुप्रसिद्ध तर्कशास्त्री रघुनाथ शिरोमणि भी सार्वभौम भट्टाचार्य के ही शिष्य थे। एक तरह से सारे तर्कशास्त्र के विद्यार्थियों के अग्रणी सार्वभौम भट्टाचार्य ही थे। वे स्वयं गृहस्थ होते हुए भी अनेक संन्यासियों को तर्कशास्त्र पढ़ाते थे।

उन्होंने जगन्नाथ पुरी में वेदान्त-दर्शन का अध्ययन करने के लिए एक पाठशाला खोली , क्योंकि वे दर्शन के प्रकाण्ड विद्वान थे। जब सार्वभौम भट्टाचार्य श्री चैतन्य महाप्रभु से मिले , तो उन्होंने महाप्रभु को सलाह दी कि वे उनसे वेदान्त-दर्शन सीखें , किन्तु बाद में वेदान्त का असली अर्थ समझने के लिए वे महाप्रभु के शिष्य बन गये। सार्वभौम भट्टाचार्य इतने भाग्यशाली थे कि वे महाप्रभु के षड्भुज रूप का दर्शन पा सके। आज भी जगन्नाथ मन्दिर के एक कोने में षड्भुज-विग्रह स्थित है। मन्दिर के इस भाग में नित्य संकीर्तन होता है। महाप्रभु से सार्वभौम भट्टाचार्य की भेंट का स्पष्ट वर्णन मध्यलीला के छठे अध्याय में मिलता है। सार्वभौम भट्टाचार्य ने चैतन्य-शतक अथवा सुश्लोक शतक नामक एक पुस्तक लिखी है , जिसमें एक सौ श्लोक हैं। वैराग्यविद्यानिजभक्तियोग और कालान् नष्टं भक्तियोगं निजं य: से प्रारम्भ होने वाले दो अन्य श्लोक गौड़ीय वैष्णवों में अत्यन्त प्रसिद्ध हैं। गौरगणोद्देश दीपिका ( ११९) में बतलाया गया है कि सार्वभौम भट्टाचार्य देवलोक के पण्डित बृहस्पति के अवतार थे।

गोपीनाथ आचार्य कुलीन ब्राह्मण परिवार के थे और ये भी नवद्वीप के निवासी तथा महाप्रभु के नित्य पार्षद थे। ये सार्वभौम भट्टाचार्य के बहनोई थे। गौरगणोद्देश-दीपिका ( १७८) में वर्णन है कि ये पहले रत्नावली नामक गोपी थे। अन्य मत के अनुसार ये ब्रह्मा के अवतार थे।


## Verse ad.10.131
काशी-मिश्र, प्रद्युम्न-मिश्र, राय भवानन्द ।
याँहार मिलने प्रभु पाइला आनन्द ॥१३१॥
*काशी-मिश्र —काशी मिश्र ; प्रद्युम्न-मिश्र —प्रद्युम्न मिश्र ; राय भवानन्द —भवानन्द राय ; याँहार —जिनके ; मिलने — मिलने में ; प्रभु —महाप्रभु ; पाइला —पाया ; आनन्द —आनन्द।*


### अनुवाद
जगन्नाथ पुरी के भक्तों की सूची में (जो परमानन्द पुरी, स्वरूप दामोदर, सार्वभौम भट्टाचार्य तथा गोपीनाथ आचार्य से प्रारम्भ होती है) काशी मिश्र, प्रद्युम्न मिश्र, तथा भवानन्द राय के नाम पाँचवें, छठे तथा सातवें स्थान पर थे। भगवान् चैतन्य को इनसे मिलकर अति आनन्द होता था।


### तात्पर्य
जगन्नाथपुरी में श्री चैतन्य महाप्रभु काशी मिश्र के घर पर रहते थे , जो राजपुरोहित थे। बाद में इस घर के उत्तराधिकारी हुए वक्रेश्वर पण्डित और फिर उनके शिष्य गोपाल गुरु गोस्वामी हुए , जिन्होंने वहाँ राधाकान्त-विग्रह की स्थापना की। गौरगणोद्देश-दीपिका ( १९३) के अनुसार काशी मिश्र पूर्वजन्म में मथुरा की कुब्जा थे। प्रद्युम्न मिश्र उड़ीसा के निवासी तथा चैतन्य महाप्रभु के महान् भक्त थे। प्रद्युम्न मिश्र ब्राह्मण-कुल में जन्मे थे और रामानन्द राय ब्राह्मणेतर कुल में ; फिर भी चैतन्य महाप्रभु ने प्रद्युम्न मिश्र को सलाह दी कि वे रामानन्द राय से उपदेश लें। इस घटना का वर्णन अन्त्यलीला के पाँचवें अध्याय में मिलता है।

भवानन्द राय श्रीरामानन्द राय के पिता थे। वे आलालनाथ (ब्रह्मगिरि) के निवासी थे , जो जगन्नाथ पुरी से लगभग १२ मील पश्चिम में है। वे जाति से उड़ीसा की करण जाति के थे , जिसके सदस्यों को कभी कायस्थ और कभी शूद्रों के रूप में जाना जाता था , किन्तु वे जगन्नाथ पुरी के राजा प्रतापरुद्र के अधीन मद्रास के प्रशासक थे।


## Verse ad.10.132
आलिङ्गन करि’ ताँरे बलिल वचन ।
तुमि पाण्डु, पञ्च-पाण्डव——तोमार नन्दन ॥१३२॥
*आलिङ्गन करि’ —आलिंगन करके ; ताँरे —उसके ; बलिल —कहा ; वचन —ये वचन ; तुमि —तुम ; पाण्डु —पाण्डु में ; पञ्च —पाँच ; पाण्डव —पाण्डव ; तोमार —तुम्हारे ; नन्दन —पुत्र।*


### अनुवाद
महाप्रभु ने भवानन्द राय का आलिंगन करते हुए बतलाया, ‘‘तुम पहले पाण्डु रूप में और तुम्हारे पाँचों पुत्र पाँचों पाण्डवों के रूप में प्रकट हुए थे।’’


## Verse ad.10.133
रामानन्द राय, पट्टनायक गोपीनाथ ।
कलानिधि, सुधानिधि, नायक वाणीनाथ ॥१३३॥
*रामानन्द राय — रामानन्द राय ; पट्टनायक गोपीनाथ —पट्टनायक गोपीनाथ ; कलानिधि —कलानिधि ; सुधानिधि —सुधानिधि ; नायक वाणीनाथ —नायक वाणीनाथ।*


### अनुवाद
भवानन्द राय के पाँच पुत्र थे—रामानन्द राय, पट्टनायक गोपीनाथ, कलानिधि, सुधानिधि और नायक वाणीनाथ।


## Verse ad.10.134
एइ पञ्च पुत्र तोमार मोर प्रियपात्र ।
रामानन्द सह मोर देह-भेद मात्र ॥१३४॥
*एइ —ये ; पञ्च —पाँच ; पुत्र —पुत्र ; तोमार — तुम्हारे ; मोर —मेरे ; प्रिय-पात्र —अत्यन्त प्रिय ; रामानन्द सह —रामानन्द राय के साथ ; मोर —मेरा ; देह-भेद — शारीरिक भेद ; मात्र —मात्र।*


### अनुवाद
श्री चैतन्य महाप्रभु ने भवानन्द राय से कहा, ‘‘तुम्हारे पाँचों पुत्र मेरे प्रिय भक्त हैं। रामानन्द राय और हम दोनों एक हैं, भले ही हमारे शरीर अलग हैं।’’


### तात्पर्य
गौरगणोद्देश-दीपिका ( १२०-२४) में बतलाया गया है कि रामनन्द राय पूर्वजन्म में अर्जुन थे। वे ललिता गोपी के भी अवतार माने जाते हैं और कुछ लोग इन्हें विशाखा देवी के अवतार मानते हैं। वे चैतन्य महाप्रभु के परम अन्तरंग भक्त थे। श्री चैतन्य महाप्रभु ने कहा था , ‘‘ यद्यपि मैं संन्यासी हूँ , किन्तु जब मैं किसी स्त्री को देखता हूँ , तो कभी-कभी मेरा मन विचलित हो जाता है। किन्तु रामानन्द मुझ से भी बढ़कर है , क्योंकि वह स्त्री का स्पर्श करने पर भी विचलित नहीं होता।’’ इस प्रकार से केवल रामानन्द स्त्री का स्पर्श कर सकते थे ; अन्य किसी को उनकी नकल नहीं करनी चाहिए। दुर्भाग्यवश कुछ ऐसे धूर्त हैं , जो रामानन्द राय के कार्यों की नकल करते हैं। उनके बारे में आगे कुछ न कहना ही उत्तम होगा।

श्री चैतन्य महाप्रभु की अन्त्यलीलाओं में रामानन्द राय तथा स्वरूप दामोदर दोनों ही महाप्रभु की कृष्ण-विरह की भावना को शान्त करने के लिए श्रीमद्भागवत तथा अन्य ग्रन्थों से श्लोक सुनाते थे। जब चैतन्य महाप्रभु दक्षिण भारत गये , तो सार्वभौम भट्टाचार्य ने उन्हें सलाह दी थी कि वे रामानन्द राय से अवश्य मिलें , क्योंकि उन्हें कृष्ण तथा गोपियों के युगल प्रेम की सर्वाधिक जानकारी थी। दक्षिण-भारत की यात्रा के दौरान भगवान् चैतन्य गोदावरी नदी के तट पर रामानन्द राय से मिले , जहाँ लम्बी वार्ता के दौरान महाप्रभु ने शिष्य के रूप में रामानन्द राय से उपदेश ग्रहण किया। अन्त में महाप्रभु ने कहा , ‘‘ हे प्रिय रामानन्द राय , तुम और मैं दोनों ही पागल हैं , अतएव हम दोनों समान भावभूमि पर मिल सके।’’ महाप्रभु ने रामानन्द राय को सलाह दी कि वे अपनी सरकारी नौकरी त्यागकर जगन्नाथ पुरी आकर उनके साथ रहें। यद्यपि श्री चैतन्य महाप्रभु ने महाराज प्रतापरुद्र से भेंट करने से मना कर दिया क्योंकि वे राजा थे , किन्तु रामानन्द राय ने वैष्णव विधि द्वारा महाप्रभु तथा राजा की भेंट कराई। इसका वर्णन मध्यलीला (अध्याय १२ श्लोक ४१-५७) में मिलता है। श्री रामानन्द राय महाप्रभु द्वारा रथयात्रा के बाद की जलक्रीड़ा लीला के समय उपस्थित थे।

श्री रामानन्द राय तथा श्री सनातन गोस्वामी के त्याग को श्री चैतन्य महाप्रभु बराबर मानते थे , क्योंकि यद्यपि श्री रामानन्द राय सरकारी नौकरी में लगे गृहस्थ थे और श्री सनातन गोस्वामी सारे भौतिक कार्यों से विरक्त होकर संन्यासी थे , किन्तु दोनों ही पूर्ण पुरुषोत्तम भगवान् के सेवक थे और वे अपने सारे कार्यों के केन्द्र में कृष्ण को रखते थे। श्री रामानन्द राय उन साढ़े तीन पुरुषों में से थे जिनसे महाप्रभु कृष्णभावनामृत के अत्यन्त रहस्यमय विषयों पर बातें करते थे। चैतन्य महाप्रभु ने प्रद्युम्न मिश्र को सलाह दी थी कि यदि कृष्ण-विज्ञान सीखना है , तो श्री रामानन्द राय से सीखें। जिस तरह कृष्ण-लीला में सुबल सदैव राधारानी के साथ आचार-व्यवहार में श्रीकृष्ण की सहायता करते थे , उसी तरह रामानन्द राय श्री चैतन्य महाप्रभु की सहायता , कृष्ण के विरह-भाव का अनुभव करते समय करते थे। श्री रामानन्द राय जगन्नाथ-वल्लभ नाटक के रचयिता थे।


## Verse ad.10.135-136
प्रतापरुद्र राजा, आर ओढ्र कृष्णानन्द ।
परमानन्द महापात्र, ओढ्र शिवानन्द ॥१३५॥
भगवानाचार्य, ब्रह्मानन्दाख्य भारती ।
श्री-शिखि माहिति, आर मुरारि माहिति ॥१३६॥
*प्रतापरुद्र राजा —उड़ीसा के राजा प्रतापरुद्र ; आर —तथा ; ओढ्र कृष्णानन्द —उड़िया भक्त कृष्णानन्द ; परमानन्द महापात्र —परमानन्द महापात्र ; ओढ्र शिवानन्द —उड़िया के शिवानन्द ; भगवान् आचार्य —भगवान् आचार्य ; ब्रह्मानन्द-आख्य भारती —ब्रह्मानन्द भारती नामक शिष्य ; श्री-शिखि माहिति —श्री शिखि माहिति ; आर —तथा ; मुरारि माहिति —मुरारि माहिति।*


### अनुवाद
जब चैतन्य महाप्रभु जगन्नाथ पुरी में रह रहे थे, तब उड़ीसा के राजा प्रतापरुद्र, उड़िया-भक्त कृष्णानन्द तथा शिवानन्द, परमानन्द महापात्र, भगवान् आचार्य, ब्रह्मानन्द भारती, श्री शिखि माहिति तथा मुरारि माहिति निरन्तर उनका साथ देते थे।


### तात्पर्य
प्रतापरुद्र महाराज गंगा राज-घराने के थे , जिनकी राजधानी कटक में थी। वे उड़ीसा के सम्राट थे और चैतन्य महाप्रभु के महान् भक्त थे। वे रामानन्द राय तथा सार्वभौम भट्टाचार्य के कहने पर महाप्रभु की निजी सेवा में लग सके। गौरगणोद्देश-दीपिका ( ११८) में कहा गया है कि हजारों वर्ष पूर्व जिन राजा इन्द्रद्युम्न ने जगन्नाथ मन्दिर की स्थापना की थी , उन्होंने ही श्री चैतन्य महाप्रभु के काल में महाराज प्रतापरुद्र के रूप में अपने ही परिवार में पुन: जन्म लिया। महाराज प्रतापरुद्र राजा इन्द्र के समान ही शक्तिशाली थे। चैतन्य-चन्द्रोदय नाटक इन्हीं के निर्देशन में लिखा गया था।

चैतन्य-भागवत ( अन्त्य खण्ड , अध्याय ५) में परमानन्द महापात्र का वर्णन इस प्रकार किया गया है: ‘‘परमानन्द महापात्र उन भक्तों में से थे , जिनका जन्म उड़ीसा में हुआ था और जिन्होंने महाप्रभु को अपना सर्वस्व माना। वे माधुर्य भाव में सदैव चैतन्य महाप्रभु का चिन्तन करते रहे।’’ एक प्रकाण्ड विद्वान भगवान् आचार्य थे , जो पहले हालिसहर में रहते थे , किन्तु बाद में अपना सर्वस्व त्यागकर महाप्रभु के साथ जगन्नाथ पुरी में रहने लगे थे। महाप्रभु के साथ उनका गोपबालकों जैसा सख्य-सम्बन्ध था। वे स्वरूप गोसांइ के प्रति मैत्री भाव रखते थे , किन्तु महाप्रभु के चरणकमलों में पूरी तरह समर्पित थे। वे कभी-कभी महाप्रभु को अपने घर आमंत्रित करते रहते थे।

भगवान् आचार्य अत्यन्त उदार एवं सरल थे। उनके पिता शतानन्द खान पूरी तरह से भौतिकतावादी थे और उनका छोटा भाई गोपाल भट्टाचार्य कट्टर मायावादी दार्शनिक था , जिसने गहन अध्ययन कर रखा था। जब उनका छोटा भाई गोपाल भट्टाचार्य जगन्नाथ पुरी आया तो वे उससे मायावादी दर्शन के विषय में सुनना चाह रहे थे , किन्तु स्वरूप दामोदर ने उन्हें ऐसा करने से मना कर दिया और बात वहीं समाप्त हो गई। एक बार भगवान् आचार्य का एक बंगाली मित्र एक ऐसा नाटक सुनाना चाहता था , जो उसने भक्ति के नियमों के विरुद्ध लिखा था ; उसे भगवान् आचार्य चैतन्य महाप्रभु को सुनवाना चाहते थे , किन्तु महाप्रभु के सचिव श्री स्वरूप दामोदर ने ऐसा करने की अनुमति नहीं दी। बाद में जब स्वरूप दामोदर ने उस नाटक के अनेक दोषों एवं भक्ति के निष्कर्ष से उसकी असंगतियों की ओर ध्यान दिलाया , तो लेखक ने अपने दोषों का अनुभव करते हुए कृपा-याचना की और वह स्वरूप दामोदर की शरण में आ गया। इसका वर्णन अन्त्यलीला (अध्याय ५ , श्लोक ९१-१५८) में हुआ है।

गौरगणोद्देश-दीपिका ( १८९) में कहा गया है कि शिखि माहिति पूर्वजन्म में श्रीमती राधारानी की सहायिका थे , जिसका नाम रागलेखा था। उनकी बहन माधवी भी कलाकेलि नामक राधारानी की सहायिका थी। शिखि माहिति , माधवी तथा उनका भाई मुरारि माहिति श्री चैतन्य महाप्रभु के अनन्य भक्त थे , जिन्हें वे एक क्षण के लिए भी नहीं भूलते नहीं थे। उड़िया भाषा में चैतन्य-चरित-महाकाव्य नामक ग्रंथ है , जिसमें शिखि माहिति विषयक अनेक कथाएँ हैं। एक कथा उनके एक भावमय स्वप्न देखने के सम्बन्ध में है। शिखि माहिति सदैव मन से महाप्रभु की सेवा में रत रहते थे। एक रात जब वे ऐसी सेवा कर रहे थे , तब वे सो गये और वे सो रहे थे , तभी उनके भाई तथा बहन उन्हें जगाने आये। उस समय वे पूर्ण भावावेश में थे , क्योंकि वे यह अद्भुत स्वप्न देख रहे थे कि चैतन्य महाप्रभु जगन्नाथ मन्दिर दर्शन करने के लिए गये हैं और वे वहाँ जगन्नाथ के शरीर में प्रवेश करके पुन: उससे निकलकर जगन्नाथ विग्रह का दर्शन कर रहे हैं। अतएव ज्योंही वे जगे , तो उन्होंने भाई-बहन दोनों का आलिंगन करते हुए कहा , ‘‘ मेरे प्रिय भाई तथा बहन! मैंने एक अद्भुत सपना देखा है , जिसे मैं तुम लोगों को अभी बताऊँगा। माता शची के पुत्र श्री चैतन्य महाप्रभु के कार्यकलाप सचमुच अत्यन्त अद्भुत हैं। मैंने देखा कि श्री चैतन्य महाप्रभु जगन्नाथ मन्दिर गये , तो वे जगन्नाथ के शरीर में प्रवेश कर रहे थे और उनमें से पुन: बाहर आ रहे थे। अब भी मैं वही सपना देख रहा हूँ! क्या आप के विचार में मैं पागल हो गया हूँ ? मैं अब भी वही स्वप्न देख रहा हूँ। और सबसे विचित्र बात तो यह है कि मैं ज्योंही महाप्रभु के निकट आया , उन्होंने अपनी लम्बी भुजाओं में भरकर मेरा आलिंगन किया।’’ जब शिखि माहिति इस तरह अपने भाई-बहन से बातें कर रहे थे , तब उनकी वाणी अवरुद्ध हो गई और उनके नेत्रों में अश्रु भर आये। फलत: दोनों भाई तथा बहन जगन्नाथ मन्दिर गये और वहाँ उन्होंने जगमोहन कीर्तन हाल में भगवान् श्री चैतन्य को देखा। महाप्रभु श्री जगन्नाथ-विग्रह के सौन्दर्य को उसी तरह देख रहे थे , जैसाकि शिखि माहिती ने स्वप्न में देखा था। महाप्रभु इतने वदान्य थे कि उन्होंने यह कहते हुए शिखि माहिति का आलिंगन किया , ‘‘ तुम तो मुरारि के बड़े भाई हो।’’ इस तरह आलिंगित होने पर शिखि माहिति को दिव्य आनन्द का अनुभव हुआ। इस तरह वे , उनका भाई तथा उनकी बहन सदैव महाप्रभु की सेवा में लगे रहने लगे। शिखि माहिति के छोटे भाई मुरारि माहिति का वर्णन मध्यलीला (अध्याय १० , श्लोक ४४) में मिलता है।


## Verse ad.10.137
माधवी-देवी——शिखि-माहितिर भगिनी ।
श्री-राधार दासी-मध्ये याँर नाम गणि ॥१३७॥
*माधवी-देवी —माधवीदेवी ; शिखि-माहितिर —शिखि माहिति की ; भगिनी —बहन ; श्री-राधार —श्रीमती राधारानी की ; दासी-मध्ये —दासियों के मध्य ; याँर —जिनका ; नाम —नाम ; गणि —गिना जाता है।*


### अनुवाद
माधवीदेवी प्रमुख भक्तों में सत्रहवीं थीं और शिखि माहिति की छोटी बहन थीं। उन्हें पूर्व जन्म में श्रीमती राधारानी की दासी के रूप में माना जाता है।


### तात्पर्य
चैतन्य-चरितामृत अन्त्यलीला (अध्याय २ , श्लोक १०४-१०६) में माधवीदेवी का वर्णन हुआ है। श्री चैतन्य महाप्रभु उन्हें श्रीमती राधारानी की एक दासी मानते थे। इस संसार में श्री चैतन्य महाप्रभु के साढ़े तीन विश्वासपात्र भक्त थे। तीन थे स्वरूप गोसांइ , श्री रामानन्द राय तथा शिखि माहिति और शिखि माहिति की बहन माधवी देवी स्त्री होने के नाते आधी मानी जाती थीं। इस तरह महाप्रभु के साढ़े तीन विश्वासपात्र भक्त माने जाते हैं।


## Verse ad.10.138
ईश्वर-पुरीर शिष्य——ब्रह्मचारी काशीश्वर ।
श्री-गोविन्द नाम ताँर प्रिय अनुचर ॥१३८॥
*ईश्वर-पुरीर शिष्य —ईश्वर पुरी के शिष्य ; ब्रह्मचारी काशीश्वर —ब्रह्माचारी काशीश्वर ; श्री-गोविन्द —श्री गोविन्द ; नाम —नाम ; ताँर —उनका ; प्रिय —अत्यन्त प्रिय ; अनुचर —अनुयायी।*


### अनुवाद
ब्रह्मचारी काशीश्वर ईश्वर पुरी के शिष्य थे और उनके ही प्रिय शिष्यों में से दूसरे श्री गोविन्द थे।


### तात्पर्य
गोविन्द श्री चैतन्य महाप्रभु के निजी सेवक थे। गौरगणोद्देश-दीपिका ( १३७) में कहा गया है कि पूर्वजन्म में वृन्दावन के भृंगार तथा भंगुर नामक सेवक श्री चैतन्य महाप्रभु की लीला में काशीश्वर तथा गोविन्द बने। गोविन्द बड़े-बड़े संकट आने पर भी महाप्रभु की सेवा में लगे रहते थे।


## Verse ad.10.139
ताँर सिद्धि-काले दोंहे ताँर आज्ञा पाञा ।
नीलाचले प्रभु-स्थाने मिलिल आसिया ॥१३९॥
*ताँर सिद्धि-काले —ईश्वरपुरी के तिरोधान के समय ; दोंहे —दोनों ; ताँर —उनकी ; आज्ञा —आज्ञा ; पाञा —पाकर ; नीलाचले —जगन्नाथ पुरी में ; प्रभु-स्थाने —चैतन्य महाप्रभु के पास ; मिलिल —मिले ; आसिया —वहाँ आकर।*


### अनुवाद
नीलाचल (जगन्नाथ पुरी) के प्रमुख भक्तों की सूची में काशीश्वर अठारहवें तथा गोविन्द उन्नीसवें थे। ईश्वर पुरी के तिरोधान के समय दी गई आज्ञा के अनुसार वे दोनों श्री चैतन्य महाप्रभु का दर्शन करने जगन्नाथ पुरी आये थे।


## Verse ad.10.140
गुरुर सम्बन्धे मान्य कैल दुँहाकारे ।
ताँर आज्ञा मानि’ सेवा दिलेन दोंहारे ॥१४०॥
*गुरुर सम्बन्धे —उनके आध्यात्मिक गुरु के सम्बन्ध में ; मान्य —सम्मानित किया ; कैल —किया ; दुँहाकारे —उन दोनों को ; ताँर आज्ञा —उनकी आज्ञा ; मानि’ —मानकर ; सेवा —सेवा ; दिलेन —उन्हें दी ; दोंहारे —उन दोनों को।*


### अनुवाद
काशीश्वर तथा गोविन्द दोनों श्री चैतन्य महाप्रभु के गुरुभाई थे। अतएव ज्योंही वे दोनों वहाँ पहुँचे, तो महाप्रभु ने उनका यथोचित सत्कार किया। चूँकि ईश्वर पुरी ने उन्हें आदेश दिया था कि वे चैतन्य महाप्रभु की निजी सेवा करें, अतएव महाप्रभु ने उनकी सेवा स्वीकार कर ली।


## Verse ad.10.141
अङ्ग-सेवा गोविन्देरे दिलेन ईश्वर ।
जगन्नाथ देखिते चलेन आगे काशीश्वर ॥१४१॥
*अङ्ग-सेवा —शरीर की सेवा ; गोविन्देरे —गोविन्द को ; दिलेन —उन्होंने दी ; ईश्वर —पूर्ण पुरूषोत्तम भगवान् ; जगन्नाथ —जगन्नाथ अर्चाविग्रह ; देखिते —देखने जाते समय ; चलेन —चलते ; आगे —आगे आगे ; काशीश्वर —काशीश्वर।*


### अनुवाद
गोविन्द श्री चैतन्य महाप्रभु के शरीर की देखभाल करते और जब महाप्रभु मन्दिर में जगन्नाथजी का दर्शन करने जाते, तो काशीश्वर महाप्रभु के आगे-आगे चलते थे।


## Verse ad.10.142
अपरश याय गोसाञि मनुष्य-गहने ।
मनुष्य ठेलि’ पथ करे काशी बलवाने ॥१४२॥
*अपरश —बिना किसके छुए ; याय —जाते ; गोसाञि —श्री चैतन्य महाप्रभु ; मनुष्य-गहने —भीड़ में ; मनुष्य थेलि’ —भीड़ को धकेलते हुए ; पथ करे —मार्ग साफ करते ; काशी —काशीश्वर ; बलवाने —बहुत बलशाली।*


### अनुवाद
जब श्री चैतन्य महाप्रभु जगन्नाथ मन्दिर जाते, तो काशीश्वर अत्यन्त बलिष्ठ होने के कारण अपने हाथों से भीड़ को एक ओर करते, जिससे महाप्रभु किसी को स्पर्श किये बिना जा सकें।


## Verse ad.10.143
रामाइ-नन्दाइ——दोंहे प्रभुर किङ्कर ।
गोविन्देर सङ्गे सेवा करे निरन्तर ॥१४३॥
*रामाइ-नन्दाइ —रामाई और नन्दाई ; दोंहे —दोनों ; प्रभुर —चैतन्य महाप्रभु के ; किङ्कर —सेवक ; गोविन्देर —गोविन्द के साथ ; सङ्गे —उसके संग ; सेवा —सेवा ; करे —की ; निरन्तर —चौबीस घण्टे प्रतिदिन।*


### अनुवाद
रामाइ तथा नन्दाइ जगन्नाथ पुरी के महत्त्वपूर्ण भक्तों में बीसवें तथा इक्कीसवें थे। महाप्रभु की सेवा करने में गोविन्द की वे चौबीसों घण्टे सहायता करते थे।


## Verse ad.10.144
बाइश घड़ा जल दिने भरेन रामाइ ।
गोविन्द-आज्ञाय सेवा करेन नन्दाइ ॥१४४॥
*बाइश —बाईस ; घड़ा —बड़े घड़े ; जल —जल ; दिने —प्रतिदिन ; भरेन —भरते ; रामाइ —रामाई ; गोविन्द-आज्ञाय —गोविन्द की आज्ञा से ; सेवा —सेवा ; करेन —करते ; नन्दाइ —नन्दाई।*


### अनुवाद
रामाइ प्रतिदिन बाईस बड़े जल पात्रों में पानी भरते थे और नन्दाइ स्वयं गोविन्द की सहायता करते थे।


### तात्पर्य
गौरगणोद्देश-दीपिका ( १३९) मेंबतलाया गया है कि पूर्वकाल में भगवान् कृष्ण को दूध तथा जल पहुँचाने वाले दो नौकर महाप्रभु की लीलाओं में रामाइ तथा नन्दाइ बने।


## Verse ad.10.145
कृष्णदास नाम शुद्ध कुलीन ब्राह्मण ।
यारे सङ्गे लैया कैला दक्षिण गमन ॥१४५॥
*कृष्णदास — कृष्णदास ; नाम —नामक ; शुद्ध —शुद्ध ; कुलीन —कुलीन ; ब्राह्मण —ब्राह्मण ; यारे — जिसको ; सङ्गे —साथ ; लैया —लेकर ; कैला —किया ; दक्षिण —दक्षिण भारत ; गमन — यात्रा।*


### अनुवाद
बाईसवें भक्त कृष्णदास एक विशुद्ध तथा प्रतिष्ठित ब्राह्मण-कुल में उत्पन्न हुए थे। जब महाप्रभु दक्षिण भारत की यात्रा कर रहे थे, तो उन्होंने कृष्णदास को अपने साथ ले लिया था।


### तात्पर्य
कृष्णदास का वर्णन मध्यलीला के सातवें तथा नवें अध्यायों में हुआ है। वह महाप्रभु का जलपात्र उठाने के लिए उनके साथ गया। मालाबार राज्य में भट्टथारि सम्प्रदाय के सदस्यों ने स्त्री-लोभ देकर कृष्णदास को वशीभूत करना चाहा था , तब महाप्रभु ने उन्हें पथभ्रष्ट होने से बचा लिया था। किन्तु जब महाप्रभु जगन्नाथ पुरी लौट आये , तो उन्होंने आज्ञा दी कि कृष्णदास उनसे अलग रहे ; क्योंकि महाप्रभु कभी-भी ऐसे व्यक्ति की संगति को अनुकूल नहीं पाते थे , जो स्त्री द्वारा आकृष्ट हो जाए। इस तरह कृष्णदास को महाप्रभु की व्यक्तिगत संगति से अलग होना पड़ा।


## Verse ad.10.146
बलभद्र भट्टाचार्य——भक्ति अधिकारी ।
मथुरा-गमने प्रभुर येंहो ब्रह्मचारी ॥१४६॥
*बलभद्र भट्टाचार्य —बलभद्र भट्टाचार्य ; भक्ति अधिकारी —प्रमाणित भक्त ; मथुरा-गमने —मथुरा की यात्रा करते समय ; प्रभुर —महाप्रभु का ; येंहो —जो ; ब्रह्मचारी —ब्रह्मचारी की भूमिका निभाई।*


### अनुवाद
बलभद्र भट्टाचार्य तेईसवें प्रमुख पार्षद थे, जो प्रामाणिक भक्त थे और जिन्होंने महाप्रभु की मथुरा की यात्रा के समय उनके ब्रह्मचारी का कार्य किया था।


### तात्पर्य
बलभद्र भट्टाचार्य ने ब्रह्मचारी का कार्य किया अर्थात् वे एक संन्यासी के निजी सहायक बने। संन्यासी भोजन नहीं पकाता। सामान्यतया एक संन्यासी किसी गृहस्थ के घर प्रसाद ग्रहण करता है और इस सम्बन्ध में ब्रह्मचारी उसकी सहायता करता है। संन्यासी गुरु माना जाता है और ब्रह्मचारी उसका शिष्य। जब महाप्रभु मथुरा तथा वृन्दावन की यात्रा पर थे , तब बलभद्र भट्टाचार्य उनके लिए ब्रह्मचारी का कार्य करते थे।


## Verse ad.10.147
बड़ हरिदास, आर छोट हरिदास ।
दुइ कीर्तनीया रहे महाप्रभुर पाश ॥१४७॥
*बड़ हरिदास —बड़ा हरिदास ; आर —और ; छोट हरिदास —छोटा हरिदास ; दुइ कीर्तनीया —दोनों अच्छे गायक थे ; रहे —रहे ; महा-प्रभुर —भगवान् चैतन्य महाप्रभु ; पाश —के साथ।*


### अनुवाद
नीलाचल में चौबीसवें और पचीसवें भक्त, बड़ हरिदास तथा छोट हरिदास, अच्छे गायक थे, जो सदैव महाप्रभु के साथ रहते थे।


### तात्पर्य
जैसाकि अन्त्यलीला अध्याय २ में बतलाया गया है , छोटा हरिदास को बाद में महाप्रभु की टोली से निकाल दिया गया था।


## Verse ad.10.148
रामभद्राचार्य, आर ओढ्र सिंहेश्वर ।
तपन आचार्य, आर रघु, नीलाम्बर ॥१४८॥
*रामभद्राचार्य —रामभद्र आचार्य ; आर —और ; ओढ्र —उड़ीसा का निवासी ; सिंहेश्वर —सिंहेश्वर ; तपन आचार्य —तपन आचार्य ; आर रघु —और दूसरा रघुनाथ ; नीलाम्बर —नीलाम्बर।*


### अनुवाद
जगन्नाथ पुरी में चैतन्य महाप्रभु के साथ रहने वाले भक्तों में रामभद्राचार्य छब्बीसवें, उड़िया सिंहेश्वर सत्ताइसवें, तपन आचार्य अठ्ठाइसवें, रघुनाथ भट्टाचार्य उन्तीसवें तथा नीलाम्बर तीसवें भक्त थे।


## Verse ad.10.149
सिङ्गाभट्ट, कामाभट्ट, दन्तुर शिवानन्द ।
गौड़े पूर्व भृत्य प्रभुर प्रिय कमलानन्द ॥१४९॥
*सिङ्गाभट्ट —सिंहभट्ट ; कामाभट्ट —कामाभट्ट ; दन्तुर शिवानन्द —दन्तुर शिवानन्द ; गौड़े —बंगाल में ; पूर्व —पहले समय में ; भृत्य —सेवक ; प्रभुर —महाप्रभु का ; प्रिय —अत्यन्त प्रिय ; कमलानन्द —कमलानन्द।*


### अनुवाद
सिंगाभट्ट, कामाभट्ट, शिवानन्द तथा कमलानन्द क्रमश: इकतीसवें बत्तीसवें, तैंतीसवें और चौंतीसवें भक्त थे। ये सभी पहले बंगाल में महाप्रभु की सेवा करते थे, किन्तु बाद में बंगाल छोड़कर महाप्रभु के साथ रहने जगन्नाथ पुरी चले गये।


## Verse ad.10.150
अच्युतानन्द——अद्वैत-आचार्य-तनय ।
नीलाचले रहे प्रभुर चरण आश्रय ॥१५०॥
*अच्युतानन्द —अच्युतनन्द ; अद्वैत-आचार्य-तनय —अद्वैत आचार्य के पुत्र ; नीलाचले —जगन्नाथ पुरी में ; रहे —रहते ; प्रभुर —चैतन्य महाप्रभु के ; चरण —चरणकमल ; आश्रय —आश्रय लेकर।*


### अनुवाद
पैंतीसवें भक्त अच्युतानन्द थे, जो अद्वैत आचार्य के पुत्र थे। वे भी जगन्नाथ पुरी में महाप्रभु के चरणकमलों की शरण में रहे।


### तात्पर्य
आदिलीला (अध्याय १२ , श्लोक १३) में अच्युतानन्द के विषय में उल्लेख है।


## Verse ad.10.151
निर्लोम गङ्गादास, आर विष्णुदास ।
एइ सबेर प्रभु-सङ्गे नीलाचले वास ॥१५१॥
*निर्लोम गङ्गादास —निर्लोम गंगादास ; आर —और ; विष्णुदास —विष्णुदास ; एइ सबेर —वे सब ; प्रभु-सङ्गे —चैतन्य महाप्रभु के साथ ; नीलाचले —जगन्नाथ पुरी में ; वास —निवास।*


### अनुवाद
जगन्नाथ पुरी में श्री चैतन्य महाप्रभु के सेवकों के रूप में रहने वाले भक्तों में निर्लोम गंगादास तथा विष्णुदास छत्तीसवें तथा सैंतीसवें भक्त थे।


## Verse ad.10.152-154
वाराणसी-मध्ये प्रभुर भक्त तिन जन ।
चन्द्रशेखर वैद्य, आर मिश्र तपन ॥१५२॥
रघुनाथ भट्टाचार्य——मिश्रेर नन्दन ।
प्रभु यबे काशी आइला देखि’ वृन्दावन ॥१५३॥
चन्द्रशेखर-गृहे कैल दुइ मास वास ।
तपन-मिश्रेर घरे भिक्षा दुइ मास ॥१५४॥
*वाराणसी-मध्ये —वाराणसी में ; प्रभुर —चैतन्य महाप्रभु के ; भक्त —भक्त ; तिन जन —तीन व्यक्ति ; चन्द्रशेखर वैद्य —चन्द्रशेखर नामक क्लर्क ; आर —और ; मिश्र तपन —तपन मिश्र ; रघुनाथ भट्टाचार्य —रघुनाथ भट्टाचार्य ; मिश्रेर नन्दन —तपन मिश्र का पुत्र ; प्रभु —श्री चैतन्य महाप्रभु ; यबे —जब ; काशी —वाराणसी ; आइला — आये ; देखि’ —देखकर ; वृन्दावन —वृन्दावन नामक पावन स्थान ; चन्द्रशेखर गृहे —चन्द्रशेखर वैद्य के घर में ; कैल —किया ; दुइ मास — दो मास के लिए ; वास —निवास ; तपन-मिश्रेर —तपन मिश्र के ; घरे —घर में ; भिक्षा —प्रलाद स्वीकार किया ; दुइ मास — दो मास के लिए।*


### अनुवाद
वाराणसी के प्रमुख भक्तों में वैद्य चन्द्रशेखर, तपन मिश्र तथा तपन मिश्र के पुत्र रघुनाथ भट्टाचार्य थे। जब भगवान् चैतन्य वृन्दावन से होकर वाराणसी आये, तब वे दो मास तक चन्द्रशेखर वैद्य के घर रहे और तपन मिश्र के घर प्रसाद ग्रहण करते रहे।


### तात्पर्य
जब श्री चैतन्य महाप्रभु बंगाल में थे , तब तपन मिश्र आध्यात्मिक उन्नति के विषय में चर्चा करने उनके पास आये थे। तब महाप्रभु ने उन पर कृपा करके उन्हें हरिनाम दीक्षा दी थी। उसके बाद महाप्रभु की आज्ञा से तपन मिश्र वाराणसी में रहे और जब महाप्रभु वाराणसी आये , तब वे तपन मिश्र के घर रुके।


## Verse ad.10.155
रघुनाथ बाल्ये कैल प्रभुर सेवन ।
उच्छिष्ट-मार्जन आर पाद-संवाहन ॥१५५॥
*रघुनाथ —तपन मिश्र के पुत्र रघुनाथ ; बाल्ये — बाल्यावस्था में ; कैल —की ; प्रभुर —चैतन्य महाप्रभु की ; सेवन —सेवा करके ; उच्छिष्ट-मार्जन —बर्तन मांजकर ; आर — और ; पाद-संवाहन —चरण दबाकर।*


### अनुवाद
जब श्री चैतन्य महाप्रभु तपन मिश्र के घर ठहरे हुए थे, तब रघुनाथ भट्ट, जो उस समय बालक थे, झूठे बर्तन माँजते थे और उनके पाँव दबाते थे।


## Verse ad.10.156
बड़ हैले नीलाचले गेला प्रभुर स्थाने ।
अष्ट-मास रहिल भिक्षा देन कोन दिने ॥१५६॥
*बड़ हैले —जब वे युवक हो गये ; नीलाचले — जगन्नाथ पुरी में ; गेला —गये ; प्रभुर —श्री चैतन्य महाप्रभु के ; स्थाने —स्थान पर ; अष्ट-मास —आठ मास ; रहिल — रहे ; भिक्षा —प्रसाद ; देन —दिया ; कोन दिने —कुछ दिन।*


### अनुवाद
जब रघुनाथ बड़े हो गये, तब वे श्री चैतन्य महाप्रभु के दर्शन करने जगन्नाथ पुरी गये और वहाँ आठ मास तक रहे। कभी-कभी वे महाप्रभु को प्रसाद अर्पण करते थे।


## Verse ad.10.157
प्रभुर आज्ञा पाञा वृन्दावनेरे आइला ।
आसिया श्री-रूप-गोसाञिर निकटे रहिला ॥१५७॥
*प्रभुर — चैतन्य महाप्रभु की ; आज्ञा —आज्ञा ; पाञा —पाकर ; वृन्दावनेरे —वृन्दावन में ; आइला —वे आये ; आसिया — वहाँ आकर ; श्री-रूप-गोसाञिर —श्रील रूप गोस्वामी के ; निकटे —उनके आश्रय में ; रहिला —रहे।*


### अनुवाद
बाद में महाप्रभु की आज्ञा से रघुनाथ वृन्दावन चले गये और वहाँ श्रील रूप गोस्वामी की शरण में रहे।


## Verse ad.10.158
ताँर स्थाने रूप-गोसाञि शुनेन भागवत ।
प्रभुर कृपाय तेंहो कृष्ण-प्रेमे मत्त ॥१५८॥
*ताँर स्थाने —उसके स्थान पर ; रूप-गोसाञि —श्रील रूप गोस्वामी ; शुनेन —सुनी ; भागवत — श्रीमद्भागवत की कथा ; प्रभुर कृपाय —चैतन्य महाप्रभु की कृपा से ; तेंहो —वे ; कृष्ण-प्रेमे —कृष्ण-प्रेम में ; मत्त —सदा उन्मत्त।*


### अनुवाद
जब वे श्रील रूप गोस्वामी के साथ ठहरे थे, तो उनका एक ही काम था—श्रीमद्भागवत बाँचकर उन्हें सुनाना। इसके फलस्वरूप उन्हें कृष्ण-प्रेम की पूर्णता प्राप्त हुई, जिसके कारण वे सदैव उन्मत्त रहा करते थे।


### तात्पर्य
रघुनाथ भट्टाचार्य अथवा रघुनाथ भट्ट गोस्वामी तपन मिश्र के पुत्र थे और छ: गोस्वामियों में से एक थे। उनका जन्म लगभग १४२५ शकाब्द (१५०३ ई.) में हुआ था। वे श्रीमद्भागवत बाँचने में पटु थे और अन्त्यलीला के अध्याय १३ में बतलाया गया है कि वे भोजन बनाने में भी पटु थे—वे जो भी पकाते थे , वह अमृततुल्य होता था। श्री चैतन्य महाप्रभु उनके पकाये भोजन को खाकर अत्यन्त प्रसन्न होते थे , और रघुनाथ भट्ट महाप्रभु का शेष बचा प्रसाद खाया करते थे। रघुनाथ भट्टाचार्य आठ मास तक जगन्नाथ पुरी में रहे , जिसके बाद भगवान् चैतन्य ने उन्हें वृन्दावन जाकर श्रील रूप गोस्वामी के साथ रहने का आदेश दिया। श्री चैतन्य महाप्रभु ने रघुनाथ भट्टाचार्य से विवाह न करने अपितु ब्रह्मचारी रहने और सदैव श्रीमद्भागवत का पाठ करने के लिए भी कहा। इस तरह वे वृन्दावन चले गये , जहाँ वे श्रील रूप गोस्वामी को श्रीमद्भागवत सुनाया करते थे। वे श्रीमद्भागवत सुनाने में इतने दक्ष थे कि हर श्लोक को तीन मधुर स्वरों में सुनाते थे। जब रघुनाथ भट्ट गोस्वामी श्री चैतन्य महाप्रभु के साथ थे , तब महाप्रभु ने उन्हें जगन्नाथ-विग्रह को अर्पित पान तथा चौदह बालिश्त लम्बी तुलसी की माला देकर आशीर्वाद दिया था। रघुनाथ भट्ट गोस्वामी का आदेश पाकर उनके एक शिष्य ने गोविन्द मन्दिर का निर्माण कराया। रघुनाथ भट्ट गोस्वामी ने गोविन्द-विग्रह के लिए सारे आभूषण दिये। वे कभी भी इधर-उधर की फालतू या सांसारिक बातें नहीं करते थे , अपितु चौबीसों घण्टे कृष्ण के विषय में श्रवण करते रहते थे। वे किसी वैष्णव की निन्दा सुनने की परवाह नहीं करते थे। यहाँ तक कि जब आलोचना करने के लिए अवसर होता , तब भी वे यही कहते कि चूँकि वैष्णवजन भगवान् की सेवा में लगे रहते हैं , अतएव उनकी त्रुटियों की परवाह नहीं करनी चाहिए। बाद में रघुनाथ भट्ट गोस्वामी राधाकुण्ड के निकट एक छोटी कुटी में रहने लगे। गौरगणोद्देश-दीपिका ( १८५) में कहा गया है कि रघुनाथ भट्ट गोस्वामी पूर्वजन्म में रागमंजरी नामक गोपी थे।


## Verse ad.10.159
एइ-मत सङ्ख्यातीत चैतन्य-भक्त-गण ।
दिंमात्र लिखि, सम्यक्ना याय कथन ॥१५९॥
*एइ-मत —इस प्रकार ; सङ्ख्या-अतीत —अनगिनत ; चैतन्य-भक्त-गण —प्रभु चैतन्य के भक्त ; दिं-मात्र —मात्र एक भाग (मात्र कुछ) ; लिखि —मैं लिखता हूँ ; सम्यक् —पूर्ण ; ना —नहीं सकता ; याय —सम्भव होना ; कथन —व्याख्या करना।*


### अनुवाद
इस तरह मैं महाप्रभु के असंख्य भक्तों के एक अंश की ही सूची दे रहा हूँ। सबका वर्णन कर पाना सम्भव नहीं है।


## Verse ad.10.160
एकैक-शाखाते लागे कोटि कोटि डाल ।
तार शिष्य-उपशिष्य, तार उपड़ाल ॥१६०॥
*एक-एक —प्रत्येक में ; शाखाते —शाखा ; लागे —उगना ; कोटि कोटि —करोड़ों ; डाल —शाखाएँ ; तार —उनके ; शिष्य —शिष्य ; उपशिष्य —उपशिष्य ; तार —उनकी ; उपड़ाल —उपशाखाएँ।*


### अनुवाद
वृक्ष की प्रत्येक शाखा से शिष्यों तथा प्रशिष्यों की करोड़ों उपशाखाएँ निकली हैं।


### तात्पर्य
श्री चैतन्य महाप्रभु की इच्छा थी कि उनका सम्प्रदाय सारे विश्व में फैले। इसलिए श्री चैतन्य महाप्रभु की गुरु-शिष्य परम्परा में अनेकानेक शिष्य-शाखाओं की नितान्त आवश्यकता है। उनके सम्प्रदाय को केवल कुछ गाँवों में , या बंगाल या भारत में ही नहीं , अपितु सारे विश्व में फैलाना है। यह बड़े खेद की बात है कि उदासीन तथाकथित भक्त अन्तर्राष्ट्रीय कृष्णभावनामृत संघ के सदस्यों की आलोचना करते हैं कि वे संन्यास ग्रहण करके विश्वभर में चैतन्य-सम्प्रदाय का प्रसार कर रहे हैं। हम किसी की आलोचना करना नहीं चाहते , किन्तु क्योंकि वे इस आन्दोलन की त्रुटियाँ निकालते हैं , इसीलिए हमें सत्य बात कहनी पड़ती है। श्री चैतन्य महाप्रभु चाहते थे कि उनके भक्त सारे विश्व में हों , और श्रील भक्तिसिद्धान्त सरस्वती ठाकुर तथा श्रील भक्तिविनोद ठाकुर ने भी इसकी पुष्टि की है। उनकी इच्छा की पूर्ति के लिए ही इस्कॉन आन्दोलन सारे विश्व में फैल रहा है। श्री चैतन्य महाप्रभु के असली भक्तों को कृष्णभावनामृत आन्दोलन के प्रचार-कार्य की निन्दा करने के बदले इसके प्रसार में गर्व का अनुभव करना चाहिए।


## Verse ad.10.161
सकल भरिया आछे प्रेम-फुल-फले ।
भासाइल त्रि-जगत्कृष्ण-प्रेम-जले ॥१६१॥
*सकल —सब ; भरिया —भर गई ; आछे —वहाँ है ; प्रेम —भगवत्-प्रेम ; फुल — फूल ; फले —फल ; भासाइल —आप्लावित किया ; त्रि-जगत् —सारे संसार को ; कृष्ण-प्रेम —कृष्ण-प्रेम के ; जले — जल से।*


### अनुवाद
वृक्ष की प्रत्येक शाखा तथा उपशाखा अनेक फलों और फूलों से परिपूर्ण है। वे कृष्ण-प्रेम के जल से विश्व को आप्लावित करती हैं।


## Verse ad.10.162
एक एक शाखार शक्ति अनन्त महिमा ।
‘सहस्र वदने’ यार दिते नारे सीमा ॥१६२॥
*एक एक —प्रत्येक ; शाखार —शाखा की ; शक्ति —शक्ति ; अनन्त —अनन्त ; महिमा —महिमा ; सहस्र वदने —सहस्र मुखों में ; यार —जिसकी ; दिते —देना ; नारे —असम्भव है ; सीमा —सीमा।*


### अनुवाद
श्री चैतन्य महाप्रभु के भक्तों की प्रत्येक शाखा की अनन्त आध्यात्मिक शक्ति और अनन्त महिमा है। यदि किसी के हजार मुख भी हों, तो भी उनके कार्यकलापों की सीमाओं का वर्णन कर पाना सम्भव नहीं होगा।


## Verse ad.10.163
सङ्क्षेपे कहिल महाप्रभुर भक्त-गण ।
समग्र बलिते नारे ‘सहस्र-वदन’ ॥१६३॥
*सङ्क्षेपे —संक्षेप में ; कहिल —वर्णन किया ; महाप्रभुर —चैतन्य महाप्रभु के ; भक्त-गण —भक्त ; समग्र —सब ; बलिते —कहना ; नारे —सम्भव नहीं ; सहस्र-वदन —भगवान् शेष जिनके हजारों मुख हैं।*


### अनुवाद
मैंने श्री चैतन्य महाप्रभु के विभिन्न स्थानों के भक्तों का संक्षिप्त वर्णन किया है। हजार मुखों वाले शेष भगवान् भी उन सबकी सूची नहीं बना सकते।


## Verse ad.10.164
श्री-रूप-रघुनाथ-पदे यार आश ।
चैतन्य-चरितामृत कहे कृष्णदास ॥१६४॥
*श्री-रूप —श्रील रूप गोस्वामी ; रघुनाथ —श्री रघुनाथ दास गोस्वामी ; पदे —के चरणकमलों पर ; यार —जिनकी ; आश —आशा ; चैतन्य-चरितामृत — चैतन्य चरितामृत नामक पुस्तक ; कहे —वर्णन करता है ; कृष्णदास —श्रील कृष्णदास गोस्वामी।*


### अनुवाद
श्री रूप और श्री रघुनाथ के चरणकमलों में प्रार्थना करते हुएऔर सदैव उनकी कृपा की आकांक्षा रखते हुए मैं, कृष्णदास उनके चरणचिह्नों पर चलते हुए श्री चैतन्य-चरितामृत का वर्णन कर रहा हूँ।

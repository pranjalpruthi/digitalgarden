---
{"dg-publish":true,"permalink":"/cc-hi/adi-lila/chapter16/","created":"2025-01-05T19:32:04.338+05:30","updated":"2025-03-04T23:44:12.639+05:30"}
---


Ādi-līlā
Chapter 16

# Chapter 16 -     महाप्रभु की बाल्य तथा कैशोर लीलाएँ

इस अध्याय में चैतन्य महाप्रभु की तरुणावस्था प्राप्त करने के पूर्व के कार्यकलापों का अर्थात् कैशोर-लीला का पूरी तरह से वर्णन है। इसी काल में उन्होंने गहन अध्ययन किया और प्रकाण्ड पण्डितों पर विजय पाई। कैशोर-लीला के दौरान उन्होंने जलकेलि भी की। वे आर्थिक सहायता प्राप्त करने , ज्ञान के अनुशीलन के लिए तथा संकीर्तन आन्दोलन का सूत्रपात करने के लिए पूर्वी बंगाल गये , जहाँ उनकी भेंट तपन मिश्र से हुई , जिनको उन्होंने आध्यात्मिक उन्नति के बारे में उपदेश दिया और वाराणसी जाने की आज्ञा दी। जब श्री चैतन्य महाप्रभु पूर्वी बंगाल की यात्रा पर थे , तब उनकी पत्नी लक्ष्मीदेवी को सर्प ने अथवा विरहरूपी सर्प ने डँस दिया और वह दिवंगत हो गईं। जब महाप्रभु घर लौटकर आये , तो उन्होंने देखा कि लक्ष्मीदेवी की मृत्यु के कारण उनकी माता अत्यन्त शोकाकुल थीं। अतएव उनके अनुरोध पर महाप्रभु ने बाद में विष्णुप्रिया देवी के साथ विवाह कर लिया। इस अध्याय में सुप्रसिद्ध पण्डित केशव काश्मीरी के साथ महाप्रभु का शास्त्रार्थ तथा गंगा माता की महिमा सम्बन्धी उनके स्तोत्र की महाप्रभु द्वारा आलोचना का भी वर्णन हुआ है। इस स्तोत्र में महाप्रभु ने पाँच प्रकार के साहित्यिक अलंकार तथा पाँच प्रकार के साहित्यिक दोष निकालकर उस पण्डित को पराजित किया। बाद में , देश भर में विजयी की ख्याती वाला काश्मीरी पण्डित देवी सरस्वती की शरण में आया और उनके आदेश से दूसरे दिन महाप्रभु से उसने भेंट की तथा उनकी शरण ग्रहण की।


## Verse ad/16/1
कृपा-सुधा-सरिद् यस्य विश्वमाप्लावयन्त्यपि ।
नीच-गैव सदा भाति तं चैतन्य-प्रभुं भजे ॥१॥
*कृपा-सुधा —कृपा सुधा की ; सरित् —नदी ; यस्य —जिनकी ; विश्वम् —सारा ब्रह्माण्ड ; आप्लावयन्ती —आप्लावित करते हुए ; अपि —यद्यपि ; नीच-गा एव —निर्धन एवं पतितों के प्रति अधिक दयालु ; सदा —सदा ; भाति —प्रकट होते हैं ; तम् —उन ; चैतन्य-प्रभुम् —श्री चैतन्य महाप्रभु की ; भजे —मैं पूजा करता हूँ।*


### अनुवाद
मैं उन श्री चैतन्य महाप्रभु की पूजा करता हूँ, जिनकी अमृतमयी कृपा एक महान् नदी की तरह अखिल ब्रह्माण्ड को आप्लावित करती हुई प्रवाहित होती है। जिस प्रकार नदी नीचे की ओर बहती है, उसी तरह चैतन्य महाप्रभु पतितों के लिए विशेष रूप से सुलभ हैं।


### तात्पर्य
नरोत्तमदास ठाकुर ने गाया है— श्रीकृष्णचैतन्य प्रभु दया कर मोरे। वे महाप्रभु से कृपा की प्रार्थना करते हैं , क्योंकि वे कृपावतार हैं , जिनका आविर्भाव विशेषतया पतितों के उद्धार के लिए ही हुआ है। जो जितना अधिक पतित होता है , वह महाप्रभु की कृपा का उतना ही बड़ा दावेदार होता है। किन्तु उसे अत्यन्त निष्ठावान् तथा गम्भीर होना चाहिए। यदि कोई कलियुग के सारे दुर्गुणों से कलुषित होने पर भी श्री चैतन्य महाप्रभु की शरण में जाता है , तो महाप्रभु उसका निश्चित रूप से उद्धार करेंगे। इसका सर्वश्रेष्ठ उदाहरण जगाइ तथा माधाइ हैं। इस कलियुग में लगभग हर व्यक्ति जगाइ तथा माधाइ जैसा है , लेकिन महाप्रभु ने जिस संकीर्तन आन्दोलन रूपी महान् नदी का प्रचार किया था , वह आज भी समग्र संसार को आप्लावित करती हुई बह रही है। इस तरह अन्तर्राष्ट्रीय कृष्णभावानामृत संघ सारे पतितात्माओं को कल्मष रहित करने का सफलतापूर्वक प्रयास कर रहा है।


## Verse ad/16/2
जय जय श्री-चैतन्य जय नित्यानन्द ।
जयाद्वैतचन्द्र जय गौर-भक्त-वृन्द ॥२॥
*जय जय श्री-चैतन्य —श्री चैतन्य महाप्रभु की जय हो ; जय —जय हो ; नित्यानन्द —नित्यानन्द प्रभु की ; जय अद्वैतचन्द्र —अद्वैतचन्द्र की जय हो ; जय —जय हो ; गौर-भक्त-वृन्द —महाप्रभु के सभी भक्तों की।*


### अनुवाद
श्री चैतन्य महाप्रभु की जय हो! श्री नित्यानन्द प्रभु की जय हो! श्री अद्वैतचन्द्र की जय हो तथा महाप्रभु के समस्त भक्तों की जय हो!


## Verse ad/16/3
जीयात्कैशोर-चैतन्यो मूर्ति-मत्या गृहाश्रमात् ।
लक्ष्म्यार्चितोऽथ वाग्देव्या दिशां जयि-जय-च्छलात् ॥३॥
*जीयात् —दीर्घायु हों ; कैशोर —कैशोरावस्था में स्थित ; चैतन्य: —भगवान् चैतन्य महाप्रभु ; मूर्ति-मत्या —ऐसा शरीर स्वीकार करके ; गृह-आश्रमात् —गृहस्थ जीवन से ; लक्ष्म्या —लक्ष्मी से ; अर्चित: —पूजित ; अथ —तब ; वाक्-देव्या —ज्ञान की देवी से ; दिशाम् —सभी दिशाओं के ; जयि —विजयी ; जय-छलात् —विजय पाने के बहाने।*


### अनुवाद
कैशोर अवस्था को प्राप्त श्री चैतन्य महाप्रभु दीर्घजीवी हों! लक्ष्मीदेवी तथा सरस्वती दोनों उनकी पूजा करती थीं। सरस्वती ने विश्वविजयी पण्डित पर उनकी विजय के लिए उनकी पूजा की, तो लक्ष्मीदेवी ने घर में उनकी पूजा की। चूँकि वे दोनों देवियों के पति या स्वामी हैं, अतएव मैं उन्हें नमस्कार करता हूँ।


## Verse ad/16/4
एइ त’ कैशोर-लीलार सूत्र-अनुबन्ध ।
शिष्य-गण पड़ाइते करिला आरम्भ ॥४॥
*एइ त’ —इस प्रकार ; कैशोर —कैशोरावस्था (ग्यारह से पंद्रह वर्ष के बीच) ; लीलार —लीलाओं की ; सूत्र-अनुबन्ध —क्रमबद्ध सार ; शिष्य-गण —शिष्य ; पड़ाइते —पढ़ाना ; करिला —किया ; आरम्भ —आरम्भ।*


### अनुवाद
श्री चैतन्य महाप्रभु ग्यारह वर्ष की आयु में विद्यार्थियों को पढ़ाने लगे थे। यहीं से उनकी किशोरावस्था प्रारम्भ होती है।


## Verse ad/16/5
शत शत शिष्य सङ्गे सदा अध्यापन ।
व्याख्या शुनि सर्व-लोकेर चमकित मन ॥५॥
*शत शत —बहुत अधिक ; शिष्य —शिष्य ; सङ्गे —उनके संग ; सदा —सदा ; अध्यापन —अध्यापन ; व्याख्या —व्याख्या ; शुनि —सुनकर ; सर्व-लोकेर —सभी लोगों का ; चमकित —चकित ; मन —मन।*


### अनुवाद
जब महाप्रभु शिक्षक बने, तो अनेकानेक विद्यार्थी उनके पास आने लगे और हर विद्यार्थी उनकी व्याख्या की शैली सुनकर आश्चर्यचकित रह जाता।


## Verse ad/16/6
सर्व-शास्त्रे सर्व पण्डित पाय पराजय ।
विनय-भङ्गीते कारो दु:ख नाहि हय ॥६॥
*सर्व-शास्त्रे —सभी शास्त्रों में ; सर्व —सब ; पण्डित —विद्वान ; पाय —हो जाते ; पराजय —पराजय ; विनय —विनय ; भङ्गीते —व्यवहार से ; कारो —किसी को भी ; दु:ख —दु:ख ; नाहि —नहीं ; हय —होता।*


### अनुवाद
महाप्रभु ने शास्त्रार्थ में सभी प्रकार के पण्डितों को हराया; तथापि कोई भी पण्डित महाप्रभु की विनयशीलता के कारण दु:खी नहीं हुआ।

विविध औद्धत्य करे शिष्य-गण-सङ्गे ।
जाह्नविते जल-केलि करे नाना रङ्गे ॥७॥
*विविध —विविध ; औद्धत्य —औद्धत्य ; करे —करते ; शिष्य-गण — शिष्यों के ; सङ्गे —साथ ; जाह्नवीते —गंगा जल में ; जल-केलि —जल क्रीड़ा ; करे —करते ; नाना — विविध ; रङ्गे —आमोद-प्रमोद।*


### अनुवाद
जब महाप्रभु शिक्षक थे, तब वे गंगा के जल में अनेक प्रकार की क्रीड़ाएँ करते थे।


## Verse ad/16/8
कत दिने कैल प्रभु बङ्गेते गमन ।
याहाँ याय, ताहाँ लओयाय नाम-सङ्कीर्तन ॥८॥
*कत दिने —कुछ दिनों के बाद ; कैल —की ; प्रभु —महाप्रभु ; बङ्गेते —पूर्वी बंगाल में ; गमन —यात्रा ; याहाँ याय —जहाँ कहीं वे जाते ; ताहाँ —वहाँ ; लओयाय —प्रेरणा देते ; नाम-सङ्कीर्तन —नाम संकीर्तन अभियान।*


### अनुवाद
कुछ दिनों के बाद महाप्रभु पूर्व बंगाल गये और वे जहाँ-जहाँ गये, उन्होंने वहाँ-वहाँ संकीर्तन आन्दोलन का सूत्रपात किया।


### तात्पर्य
यद्यपि श्री चैतन्य महाप्रभु तथा गुरु-शिष्य परम्परा के उनके भक्तगण सभी कोटियों के पण्डितों , वैज्ञानिकों तथा दार्शनिकों को तर्क में परास्त कर सकते हैं और इस तरह भगवान् की श्रेष्ठता स्थापित कर सकते हैं , किन्तु प्रचारक के रूप में उनका मुख्य कार्य सर्वत्र संकीर्तन का शुभारम्भ करना है। प्रचारक का कार्य मात्र पण्डितों और दार्शनिकों को पराजित करना नहीं है। प्रचारकों को चाहिए कि वे साथ-साथ संकीर्तन आन्दोलन का सूत्रपात करें , क्योंकि चैतन्य-सम्प्रदाय का यही प्रयोजन है।


## Verse ad/16/9
विद्यार प्रभाव देखि चमत्कार चिते ।
शत शत पड़ुया आसि लागिला पड़िते ॥९॥
*विद्यार —उनके ज्ञान का ; प्रभाव —प्रभाव ; देखि —देखकर ; चमत्कार —चमत्कार ; चिते — हृदय में ; शत शत —कई सौ ; पड़ुया —शिष्य ; आसि —वहाँ आये ; लागिल —लगे ; पड़िते —पढ़ने।*


### अनुवाद
चैतन्य महाप्रभु की बौद्धिक शक्ति के प्रभाव से चकित होकर सैकड़ों विद्यार्थी उनके निर्देशन में अध्ययन करने के लिए आने लगे।


## Verse ad/16/10
सेइ देशे विप्र, नाम——मिश्र तपन ।
निश्चय करिते नारे साध्य-साधन ॥१०॥
*सेइ देशे —पूर्वी बंगाल के उस प्रदेश में ; विप्र —एक ब्राह्मण ; नाम — नामक ; मिश्र तपन —तपन मिश्र ; निश्चय करिते —निश्चय करने के लिए ; नारे —नहीं सका ; साध्य —उद्देश्य ; साधन — साधना।*


### अनुवाद
पूर्वी बंगाल में तपन मिश्र नामक एक ब्राह्मण था, जो निश्चय नहीं कर पा रहा था कि जीवन का उद्देश्य क्या है और उसे किस तरह प्राप्त किया जाए।


### तात्पर्य
पहले जीवन का लक्ष्य निश्चित करना चाहिए और फिर उसे प्राप्त करने के उपाय के बारे में विचार करना चाहिए। कृष्णभावनामृत आन्दोलन हर एक को बतलाता है कि जीवन का यह उद्देश्य कृष्ण को समझना है और उस जीवन-लक्ष्य को प्राप्त करने के लिए कृष्णभावना का अभ्यास प्रामाणिक शास्त्रों तथा वेदों के सन्दर्भ में गोस्वामियों द्वारा बताई गई विधि के अनुसार करना चाहिए।


## Verse ad/16/11
बहु-शास्त्रे बहु-वाक्ये चित्ते भ्रम हय ।
साध्य-साधन श्रेष्ठ ना हय निश्चय ॥११॥
*बहु-शास्त्रे —बहुत पुस्तकों अथवा शास्त्रों से ; बहु-वाक्ये —बहुत से लोगों के बहुत से मत ; चित्ते —हृदय में ; भ्रम —भ्रम , आशंका ; हय —होता है ; साध्य-साधन —साध्य एवं साधना ; श्रेष्ठ —श्रेष्ठता के बारे में ; ना — नहीं ; हय —होता है ; निश्चय —निश्चय।*


### अनुवाद
यदि कोई किताबी कीड़ा बनकर अनेक ग्रंथ तथा शास्त्रों को पढ़ता रहता है और अनेकानेक लोगों की टीकाएँ एवं उपदेश सुनता है, तो उसके मन में सन्देह उत्पन्न हो जायेगा। इस तरह मनुष्य जीवन का वास्तविक लक्ष्य निश्चित नहीं कर पाता।


### तात्पर्य
श्रीमद्भागवत ( ७.१३.८) में कहा गया है— ग्रन्थान् नैवाभ्यसेद् बहून्न व्याख्याम् उपयुञ्जित —‘‘ न तो अधिक पुस्तकें पढ़नी चाहिए , न ही अनेक पुस्तकों को उच्चारण करने का पेशा अपनाना चाहिए , विशेषतया यदि व्यक्ति भक्त हो।’’ मनुष्य को विद्वान बनकर संसारी ख्याति तथा आर्थिक सुविधाएँ प्राप्त करने का मोह त्याग देना चाहिए। यदि कोई व्यक्ति अनेक पुस्तकें पढ़ने में अपना ध्यान बँटाता है , तो वह अपना मन भक्ति में स्थिर नहीं कर सकता , न ही वह अनेक शास्त्रों को समझ सकता है , क्योंकि वे गूढ़ कथनों और अर्थों से परिपूर्ण होते हैं। इस सन्दर्भ में श्रील भक्तिसिद्धान्त सरस्वती ठाकुर का मत है कि जो लोग विविध विषयों का साहित्य , विशेषतया सकाम कर्म तथा दार्शनिक चिन्तन से सम्बन्धित साहित्य पढ़ते हैं , वे ध्यान बँट जाने के कारण अनन्य भक्ति से वंचित रह जाते हैं।

मनुष्य में सकाम कर्म , धार्मिक अनुष्ठान तथा दार्शनिक चिन्तन के प्रति सामान्य प्रवृत्ति पाई जाती है। अनन्त काल से मोहग्रस्त जीव जीवन के असली लक्ष्य को नहीं समझ सकता और इस तरह उसके जीवन में किये गये कार्य व्यर्थ जाते हैं। अबोध व्यक्ति इस प्रकार भटककर अनन्य कृष्ण-भक्ति से वंचित रह जाते हैं। ऐसे व्यक्तियों का जीवन्त उदाहरण तपन मिश्र है। वह विद्वान व्यक्ति था , किन्तु वह जीवन के लक्ष्य को निश्चित नहीं कर पाया था। अतएव उसे अवसर दिया गया कि जब श्री चैतन्य महाप्रभु सनातन गोस्वामी को उपदेश दे रहे हों , तब वह उनकी वाणी को सुने। तपन मिश्र को दिया गया श्री चैतन्य महाप्रभु का उपदेश उन व्यक्तियों के लिए विशेषतया महत्त्वपूर्ण है , जो इधर-उधर घूमते रहते हैं और पुस्तकें एकत्र करते हैं , किन्तु किसी को पढ़ते नहीं। इस तरह वे जीवन के लक्ष्य के विषय में उलझन में पड़े रहते हैं।


## Verse ad/16/12
स्वप्ने एक विप्र कहे,——शुनह तपन ।
निमाञि-पण्डित पाशे करह गमन ॥१२॥
*स्वप्ने —स्वप्न में ; एक —एक ; विप्र —ब्राह्मण ; कहे —ने कहा ; शुनह —जरा सुनो ; तपन —तपन मिश्र ; निमाञि-पण्डित —निमाइ पण्डित ; पाशे —के पास ; करह गमन —जाओ।*


### अनुवाद
इस प्रकार से मोहग्रस्त तपन मिश्र को स्वप्न में एक ब्राह्मण ने निर्देश दिया कि तुम निमाइ पण्डित (चैतन्य महाप्रभु) के पास जाओ।


## Verse ad/16/13
तेंहो तोमार साध्य-साधन करिबे निश्चय ।
साक्षातीश्वर तेंहो,——नाहिक संशय ॥१३॥
*तेंहो —वे ; तोमार —तुम्हारा ; साध्य — जीवन का लक्ष्य ; साधन —साधना ; करिबे —करेंगे ; निश्चय —निश्चय ; साक्षात् —साक्षात् ; ईश्वर — ईश्वर ; तेंहो —वे हैं ; नाहिक —नहीं है ; संशय —सन्देह।*


### अनुवाद
उस ब्राह्मण ने कहा, ‘‘चूँकि वे साक्षात् ईश्वर हैं, अतएव वे निस्सन्देह तुम्हारा सही दिशा-निर्देशन कर सकते हैं।’’


## Verse ad/16/14
स्वप्न देखि’ मिश्र आसि’ प्रभुर चरणे ।
स्वप्नेर वृत्तान्त सब कैल निवेदने ॥१४॥
*स्वप्न देखि’ —स्वप्न देखने के बाद ; मिश्र —तपन मिश्र ; आसि’ —आकर ; प्रभुर —श्री चैतन्य महाप्रभु के ; चरणे —चरणकमलों के आश्रय में ; स्वप्नेर —स्वप्न का ; वृत्तान्त —विवरण ; सब —सब ; कैल —किया ; निवेदने —उनसे निवेदन।*


### अनुवाद
स्वप्न देखने के बाद तपन मिश्र महाप्रभु के चरणों की शरण में आये और उन्होंने महाप्रभु से स्वप्न का विस्तार से वर्णन किया।


## Verse ad/16/15
प्रभु तुष्ट हञा साध्य-साधन कहिल ।
नाम-सङ्कीर्तन कर,——उपदेश कैल ॥१५॥
*प्रभु —महाप्रभु ; तुष्ट —सन्तुष्ट ; हञा —होकर ; साध्य-साधन —साध्य तथा साधना ; कहिल —वर्णन किया ; नाम-सङ्कीर्तन —हरे कृष्ण का नाम-संकीर्तन ; कर —करो ; उपदेश कैल —उपदेश दिया।*


### अनुवाद
महाप्रभु ने सन्तुष्ट होकर उसे जीवन-लक्ष्य तथा उसे प्राप्त करने की विधि के बारे में उपदेश दिया। उन्होंने उपदेश दिया कि सफलता की कुंजी भगवान् के पवित्र नाम (हरे कृष्ण महामन्त्र) का कीर्तन करना है।


### तात्पर्य
कृष्णभावनामृत आन्दोलन चैतन्य महाप्रभु के इस उपदेश पर आधारित है कि मनुष्य को नियमित रूप से तथा विधि-विधानों के अनुसार हरे कृष्ण महामन्त्र का कीर्तन करना चाहिए। हम अपने पाश्चात्य अनुयायियों को प्रतिदिन कम-से-कम सोलह माला जप करने के लिए कहते हैं , किन्तु कभी-कभी हम देखते हैं कि वे इतना भी जप नहीं कर पाते , क्योंकि वे अनेक गम्भीर पुस्तकें तथा पूजा की विधियाँ लाते रहते हैं , जो उनके ध्यान को कई तरह से बँटा देती हैं। श्री चैतन्य महाप्रभु का सम्प्रदाय हरे कृष्ण मन्त्र के जप-कीर्तन पर आधारित है। भगवान् चैतन्य ने तपन मिश्र से कहा कि पहले वह अपना मन हरे कृष्ण के कीर्तन पर एकाग्र करे। हमें अर्थात् कृष्णभावनामृत आन्दोलन के सदस्यों को चैतन्य महाप्रभु के इस उपदेश का दृढ़ता से पालन करना चाहिए।


## Verse ad/16/16
ताँर इच्छा,——प्रभु-सङ्गे नवद्वीपे वसि ।
प्रभु आज्ञा दिल,——तुमि याओ वाराणसी ॥१६॥
*ताँर इच्छा —उसकी इच्छा ; प्रभु-सङ्गे —महाप्रभु के साथ ; नवद्वीपे —नवद्वीप में ; वसि —रहने की थी ; प्रभु आज्ञा दिल —किन्तु महाप्रभु ने सलाह दी ; तुमि —तुम ; याओ —जाओ ; वाराणसी —बनारस।*


### अनुवाद
तपन मिश्र की इच्छा थी कि वह महाप्रभु के साथ नवद्वीप में रहे, किन्तु महाप्रभु ने उसे वाराणसी (बनारस) जाने के लिए कहा।


## Verse ad/16/17
ताहाँ आमा-सङ्गे तोमार हबे दरशन ।
आज्ञा पाञा मिश्र कैल काशीते गमन ॥१७॥
*ताहाँ —वहाँ ; आमा-सङ्गे —मेरे साथ ; तोमार —तुम्हारा ; हबे —होगा ; दरशन —मिलाप ; आज्ञा पाञा —यह आज्ञा पाकर ; मिश्र —तपन मिश्र ; कैल —किया ; काशीते —बनारस को ; गमन —प्रस्थान।*


### अनुवाद
महाप्रभु ने तपन मिश्र को आश्वस्त किया कि वे पुन: वाराणसी में मिलेंगे। यह आज्ञा पाकर तपन मिश्र वहाँ चले गये।


## Verse ad/16/18
प्रभुर अतर्क्य-लीला बुझिते ना पारि ।
स्व-सङ्ग छाड़ाञा केने पाठाय काशीपुरी ॥१८॥
*प्रभुर —चैतन्य महाप्रभु की ; अतर्क्य-लीला —अचिन्त्य लीलाएँ ; बुझिते —समझने के लिए ; ना —नहीं ; पारि —सम्भव ; स्व-सङ्ग —अपनी संगति ; छाड़ाञा —छोड़कर ; केने —क्यों ; पाठाय —भेजते हैं ; काशी-पुरी —बनारस को।*


### अनुवाद
मैं श्री चैतन्य महाप्रभु की अचिन्त्य लीलाओं को नहीं समझ सकता, क्योंकि तपन मिश्र महाप्रभु के साथ नवद्वीप में रहना चाहते थे, किन्तु महाप्रभु ने उन्हें वाराणसी जाने का आदेश दिया।


### तात्पर्य
तपन मिश्र जब महाप्रभु से मिले थे , तब चैतन्य महाप्रभु गृहस्थ जीवन बिता रहे थे और ऐसा कोई संकेत न था कि भविष्य में वे संन्यास ग्रहण करे लेंगे। किन्तु तपन मिश्र को वाराणसी जाने के लिए कहने से यह सूचित होता है कि वे भविष्य में संन्यास लेंगे और जब वे सनातन गोस्वामी को शिक्षा दे रहे होंगे , तब तपन मिश्र भी जीवन के लक्ष्य तथा उसे प्राप्त करने के बारे में शिक्षा पाने के अवसर का लाभ ले सकेंगे।


## Verse ad/16/19
एइ मत बङ्गेर लोकेर कैला महा हित ।
‘नाम’ दिया भक्त कैल, पड़ाञा पण्डित ॥१९॥
*एइ मत —इस प्रकार ; बङ्गेर —पूर्व बंगाल के ; लोकेर —लोगों का ; कैला — उपकार दिया ; महा —महान् ; हित —लाभ ; नाम —भगवान् का पावन नाम ; दिया —उनको दिया ; भक्त — भक्त ; कैल —बनाया ; पड़ाञा —उनको पढ़ाकर ; पण्डित —विद्वान।*


### अनुवाद
इस प्रकार से श्री चैतन्य महाप्रभु ने पूर्वी बंगाल के लोगों को हरि-नाम अर्थात् हरे कृष्ण महामंत्र के कीर्तन में दीक्षित करके तथा उन्हें शिक्षा देकर विद्वान बनाकर उन पर बड़ा उपकार किया।


### तात्पर्य
श्री चैतन्य महाप्रभु के चरणचिह्नों का अनुसरण करते हुए कृष्णभावनामृत आन्दोलन हरे कृष्ण महामन्त्र का वितरण कर रहा है और पूरे विश्व में लोगों को जप-कीर्तन करने के लिए प्रेरित कर रहा है। लोगों को हम ऐसे दिव्य साहित्य का विपुल भण्डार दे रहे हैं , जो विश्व की सभी प्रमुख भाषाओं में अनुवादित है और भगवान् श्री चैतन्य महाप्रभु की कृपा से खूब बिकता है। इसके साथ ही लोग बड़े आनन्द से हरे कृष्ण महामन्त्र का कीर्तन कर रहे हैं। यही चैतन्य-सम्प्रदाय की प्रचार-विधि है। चूँकि महाप्रभु की इच्छा थी कि यह सम्प्रदाय सारे विश्व में फैले , अतएव अन्तर्राष्ट्रीय कृष्णभावनामृत संघ विनम्र ढंग से कार्य कर रहा है , जिससे श्री चैतन्य महाप्रभु का यह स्वप्न सारे विश्व में , विशेषतया पाश्चात्य देशों में , पूरा हो सके।


## Verse ad/16/20
एइ मत बङ्गे प्रभु करे नाना लीला ।
एथा नवद्वीपे लक्ष्मी विरहे दु:खी हैला ॥२०॥
*एइ मत —इस प्रकार ; बङ्गे —पूर्वी बंगाल में ; प्रभु —श्री चैतन्य महाप्रभु ; करे —करते हैं ; नाना —विभिन्न ; लीला —लीलाएँ ; एथा —यहाँ ; नवद्वीपे —नवद्वीप में ; लक्ष्मी —निमाइ पण्डित की पत्नी लक्ष्मी ; विरहे —विरह में ; दु:खी —दु:खी ; हैला —हो गई।*


### अनुवाद
महाप्रभु पूर्वी बंगाल में नाना प्रकार के प्रचार-कार्य में लगे हुए थे, अतएव उनकी पत्नी लक्ष्मीदेवी अपने पति के विरह में घर पर अत्यधिक दु:खी थीं।


## Verse ad/16/21
प्रभुर विरह-सर्प लक्ष्मीरे दंशिल ।
विरह-सर्प-विषे ताँर परलोक हैल ॥२१॥
*प्रभुर —महाप्रभु का ; विरह-सर्प —विरह रूपी सर्प ; लक्ष्मीरे —लक्ष्मीदेवी को ; दंशिल —डस लिया ; विरह-सर्प —विरह सर्प के ; विषे —विष से ; ताँर —उनका ; पर-लोक —परलोक ; हैल —ऐसा हुआ।*


### अनुवाद
विरहरूपी सर्प ने लक्ष्मीदेवी को डस लिया और इसके विष के कारण उनका देहान्त हो गया। इस तरह वे परलोक सिधार गईं—वे भगवद्धाम वापस चली गईं।


### तात्पर्य
भगवद्गीता ( ८.६) में कहा गया है— यं यं वापि स्मरन् भावं त्यजत्यन्ते कलेवरम् — जो जीवन-भर जैसा सोचता है , उसी के अनुसार मृत्यु के समय उसके विचारों का निर्णय होता है और इस तरह मृत्यु के समय उसे उपयुक्त शरीर प्राप्त होता है। इस सिद्धान्त के अनुसार वैकुण्ठ-लोक से आई लक्ष्मीदेवी , महाप्रभु के विरह में उन्हीं के विचारों में मग्न रहने के कारण मृत्यु के बाद वैकुण्ठ-लोक चली गईं।


## Verse ad/16/22
अन्तरे जानिला प्रभु, याते अन्तर्यामी ।
देशेरे आइला प्रभु शची-दु:ख जानि’ ॥२२॥
*अन्तरे —अपने भीतर ; जानिला —जानते थे ; प्रभु —महाप्रभु ; याते —क्योंकि ; अन्तर्यामी —वे अन्तर्यामी हैं ; देशेरे —देश में ; आइला —लौट आये ; प्रभु —महाप्रभु ; शची —माता शचीदेवी का ; दु:ख —दु:ख ; जानि’ —जानकर।*


### अनुवाद
लक्ष्मीदेवी के तिरोधान को महाप्रभु जान गये थे, क्योंकि वे स्वयं परमात्मा हैं। इस तरह वे अपनी माता शचीदेवी को सान्त्वना देने घर लौट आये, जो अपनी पुत्रवधू के देहावसान के कारण अत्यन्त दु:खी थीं।


## Verse ad/16/23
घरे आइला प्रभु बहु लञा धन-जन ।
तत्त्व-ज्ञाने कैला शचीर दु:ख विमोचन ॥२३॥
*घरे —घर ; आइला —लौट आये ; प्रभु —महाप्रभु ; बहु —बहुत ; लञा —लेकर ; धन —धन ; जन —अनुयायी ; तत्त्व-ज्ञाने —दिव्य ज्ञान से ; कैला —किया ; शचीर —शचीमाता का ; दु:ख —दु:ख ; विमोचन —निवारण।*


### अनुवाद
जब महाप्रभु प्रचुर धन तथा अनेक अनुयायियों के साथ घर लौटे, तो उन्होंने शचीदेवी को शोक से छुटकारा दिलाने के लिए उन्हें दिव्य ज्ञान का उपदेश दिया।


### तात्पर्य
भगवद्गीता ( २.१३) में कहा गया है:

‘‘ जिस प्रकार शरीरधारी आत्मा इस शरीर में निरन्तर बचपन से युवावस्था और फिर वृद्धावस्था को प्राप्त होता है , उसी तरह मृत्यु के समय आत्मा दूसरे शरीर में चला जाता है। स्वरूपसिद्ध आत्मा ऐसे परिवर्तन से मोहग्रस्त नहीं होता।’’ भगवद्गीता या अन्य वैदिक साहित्य के ऐसे श्लोक किसी की मृत्यु के अवसर पर मूल्यवान उपदेश देते हैं। भगवद्गीता अथवा श्रीमद्भागवत के ऐसे उपदेशों की चर्चा करने से गभ्भीर व्यक्ति समझ सकता है कि आत्मा कभी-भी मरता नहीं , बल्कि वह एक शरीर से दूसरे में चला जाता है। यह आत्मा का देहान्तरण कहलाता है। आत्मा इस भौतिक जगत् में आता है और पिता , माता , बहन , भाई , पत्नी , सन्तान के साथ शारीरिक सम्बन्धों को जन्म देता है , किन्तु ये सारे सम्बन्ध शरीर के होते हैं , आत्मा के नहीं। अतएव भगवद्गीता में जैसा कहा गया है— धीरस्तत्र न मुह्यति —जो धीर-गम्भीर है , वह इस भौतिक जगत् में ऐसी घटनाओं से विचलित नहीं होता। ऐसे उपदेश तत्त्व-कथा अर्थात् असली सत्य कहलाते हैं।


## Verse ad/16/24
शिष्य-गण लञा पुन: विद्यार विलास ।
विद्या-बले सबा जिनि’ औद्धत्य प्रकाश ॥२४॥
*शिष्य-गण —शिष्यगण ; लञा —लेकर ; पुन: —पुन: ; विद्यार —शिक्षा की ; विलास —लीला ; विद्या-बले —शिक्षा के बल से ; सब —प्रत्येक ; जिनि’ —विजय पाकर ; औद्धत्य —गर्व का ; प्रकाश —प्राकट्य।*


### अनुवाद
पूर्वी बंगाल से लौट आने के बाद श्री चैतन्य महाप्रभु ने फिर से लोगों को पढ़ाना शुरू कर दिया। अपनी शिक्षा के बल पर उन्होंने हर एक पर विजय प्राप्त की और इस तरह वे अधिक गर्व का अनुभव करने लगे।


## Verse ad/16/25
तबे विष्णुप्रिया-ठाकुराणीर परिणय ।
तबे त’ करिल प्रभु दिग्विजयी जय ॥२५॥
*तबे —इसके बाद ; विष्णुप्रिया —विष्णुप्रिया ; ठाकुराणीर —लक्ष्मी देवी का ; परिणय —विवाह ; तबे त’ —इसके बाद ; करिल —किया ; प्रभु —महाप्रभु ; दिग्-विजयी —दिग् विजयी ; जय —जीता।*


### अनुवाद
बाद में चैतन्य महाप्रभु ने लक्ष्मी देवी विष्णुप्रिया से विवाह किया और उसके बाद उन्होंने केशव काश्मीरी नामक दिग्विजयी विद्वान को पराजित किया।


### तात्पर्य
जिस प्रकार वर्तमान समय में खेल के अनेक विजेता होते हैं , उसी तरह पुराने जमाने में भारत में अनेक विद्वान पण्डित होते थे , जो विद्या के विजेता होते थे। ऐसा ही एक व्यक्ति केशव काश्मीरी था , जो काश्मीर राज्य से आया था। वह सारे भारत में घूम चुका था और अन्त में वह नवद्वीप के पण्डितों को चुनौती देने वहाँ आया। दुर्भाग्यवश वह नवद्वीप के पण्डितों को नहीं जीत पाया , क्योंकि वहाँ पर वह एक बाल-पण्डित चैतन्य महाप्रभु द्वारा पराजित हो गया। बाद में वह समझ सका कि चैतन्य महाप्रभु स्वयं पूर्ण पुरुषोत्तम भगवान् हैं। इस तरह वह उनके शरणागत हो गया और बाद में निम्बार्क सम्प्रदाय में शुद्ध वैष्णव बन गया। उसने निम्बार्क सम्प्रदाय के वेदान्त-भाष्य पर कौस्तुभ-प्रभा नामक एक टीका लिखी , जिसे पारिजात-भाष्य कहा जाता है।

भक्ति-रत्नाकर में केशव काश्मीरी का उल्लेख है तथा निम्बार्क सम्प्रदाय की गुरु-शिष्य परम्परा में उनके पूर्ववर्ती भक्तों की सूची इस प्रकार दी हुई हैं—(१) श्रीनिवास आचार्य , ( २) विश्व आचार्य , ( ३) पुरुषोत्तम , ( ४) विलास , ( ५) स्वरूप , ( ६) माधव , ( ७) बलभद्र , ( ८) पद्म , ( ९) श्याम , ( १०) गोपाल , ( ११) कृपा , ( १२) देव आचार्य , ( १३) सुन्दर भट्ट , ( १४) पद्मनाभ , ( १५) उपेन्द्र , ( १६) रामचन्द्र , ( १७) वामन , ( १८) कृष्ण , ( १९) पद्माकर , ( २०) श्रवण , ( २१) भूरि , ( २२) माधव , ( २३) श्याम , ( २४) गोपाल , ( २५) बलभद्र , ( २६) गोपीनाथ , ( २७) केशव , ( २८) गोकुल तथा (२९ ) केशव काश्मीरी। भक्ति रत्नाकर में कहा गया है कि केशव काश्मीरी सरस्वती देवी का प्रिय भक्त था। उन्हीं की कृपा से वह नामी पण्डित बना और देश के चारों कोनों के विद्वानों में सबसे महान् था। इसीलिए उसे दिग्विजयी की उपाधि मिली थी—जिसका अर्थ था , ‘‘ वह जिसने सारी दिशाओं के लोगों पर विजय प्राप्त कर ली है।’’ वह काश्मीर के एक अत्यन्त प्रतिष्ठित ब्राह्मण परिवार का था। बाद में श्री चैतन्य महाप्रभु के आदेश से उसने दिग्विजय करना छोड़ दिया और महान् भक्त बन गया। वह वैदिक संस्कृति के वैष्णव संप्रदायों में से निम्बार्क सम्प्रदाय में सम्मिलित हो गया।


## Verse ad/16/26
वृन्दावन-दास इहा करियाछेन विस्तार ।
स्फुट नाहि करे दोष-गुणेर विचार ॥२६॥
*वृन्दावन-दास —श्रील वृन्दावन दास ठाकुर ; इहा —यह ; करियाछेन —किया है ; विस्तार —विस्तृत वर्णन ; स्फुट —स्पष्ट ; नहि —नहीं ; करे —करता है ; दोष-गुणेर —दोष तथा गुणों का ; विचार —विश्लेषण।*


### अनुवाद
वृन्दावन दास ठाकुर पहले ही इसका विस्तार से वर्णन कर चुके हैं। जो स्पष्ट है, उसके गुण-दोषों की छानबीन करने की आवश्यकता नहीं है।


## Verse ad/16/27
सेइ अंश कहि, ताँरे करि’ नमस्कार ।
या’ शुनि’ दिग्विजयी कैल आपना धिक्कार ॥२७॥
*सेइ —वह ; अंश —अंश ; कहि —मैं वर्णन करता हूँ ; ताँरे —श्री वृन्दावन दास ठाकुर को ; करि’ —करके ; नमस्कार —नमस्कार ; या’ —जिसको ; शुनि —सुनकर ; दिग्-विजयी —दिग्विजयी पण्डित ; कैल —किया ; आपना —अपना ; धिक्-कार —धिक्कार।*


### अनुवाद
श्रील वृन्दावन दास ठाकुर को नमस्कार करके मैं महाप्रभु द्वारा की गई व्याख्या के उस अंश का वर्णन करूँगा, जिसे सुनकर दिग्विजयी ने स्वयं को धिक्कारा ।


## Verse ad/16/28
ज्योत्स्‍नावती रात्रि, प्रभु शिष्य-गण सङ्गे ।
वसियाछेन गङ्गातीरे विद्यार प्रसङ्गे ॥२८॥
*ज्योत्स्‍नावती —पूर्ण मासी ; रात्रि —की रात ; प्रभु —चैतन्य महाप्रभु ; शिष्य-गण —शिष्यगण ; सङ्गे —के संग ; वसियाछेन —बैठे थे ; गङ्गा-तीरे —गंगा के तट पर ; विद्यार —शैक्षणिक ; प्रसङ्गे —चर्चा में।*


### अनुवाद
एक बार पूर्णमासी की रात को महाप्रभु अपने अनेक शिष्यों के साथ गंगाजी के किनारे बैठकर साहित्यिक चर्चा कर रहे थे।


## Verse ad/16/29
हेन-काले दिग्विजयी ताहाङि आइला ।
गङ्गारे वन्दन करि’ प्रभुरे मिलिला ॥२९॥
*हेन-काले —इस समय ; दिग्-विजयी —केशव काश्मीरी ; ताहाङि —वहाँ ; आइला —पहुँचा ; गङ्गारे —माता गंगा को ; वन्दन —वन्दना ; करि’ —करके ; प्रभुरे —महाप्रभु से ; मिलिला —मिला।*


### अनुवाद
संयोगवश पण्डित केशव काश्मीरी भी वहाँ आया। उसने माता गंगा की स्तुति की और फिर वह चैतन्य महाप्रभु से मिला।


## Verse ad/16/30
वसाइला तारे प्रभु आदर करिया ।
दिग्विजयी कहे मने अवज्ञा करिया ॥३०॥
*वसाइला —बैठाया ; तारे —उसे ; प्रभु —महाप्रभु ; आदर —आदर ; करिया —करके ; दिग्-विजयी —केशव काश्मीरी ; कहे —कहता है ; मने —मन में ; अवज्ञा —अवज्ञा ; करिया —करके।*


### अनुवाद
महाप्रभु ने उसका सम्मानपूर्वक स्वागत किया, किन्तु केशव काश्मीरी अत्यन्त अभिमानी था, अतएव उसने महाप्रभु के साथ उपेक्षापूर्वक बातें कीं।


## Verse ad/16/31
व्याकरण पड़ाह, निमाञि पण्डित तोमार नाम ।
बाल्य-शास्त्रे लोके तोमार कहे गुण-ग्राम ॥३१॥
*व्याकरण —व्याकरण ; पड़ाह —आप पढ़ाते हैं ; निमाञि पण्डित —निमाइ पण्डित ; तोमार —आपका ; नाम —नाम ; बाल्य-शास्त्रे —बालकों को पढ़ने के योग्य व्याकरण ; लोके —सामान्य लोग ; तोमार —आपका ; कहे —घोषित करते हैं ; गुण-ग्राम —गुणी और योग्य।*


### अनुवाद
उसने कहा ‘‘मैं समझता हूँ कि आप व्याकरण के शिक्षक हैं और आपका नाम निमाइ पण्डित है। लोग आपके बाल-व्याकरण पढ़ाने की बहुत प्रशंसा करते हैं।


### तात्पर्य
पहले के जमाने में संस्कृत पाठशालाओं में सर्वप्रथम अच्छी तरह से व्याकरण पढ़ाया जाता था और यह प्रथा आज भी चल रही है। विद्यार्थी को प्रारम्भिक बारह वर्ष तक व्याकरण का सावधानीपूर्वक अध्ययन करना पड़ता था , क्योंकि संस्कृत भाषा के व्याकरण में दक्ष होने से उसके लिए समस्त शास्त्रों के द्वार खुल जाते हैं। श्री चैतन्य महाप्रभु विद्यार्थियों को व्याकरण पढ़ाने के लिए विख्यात थे , इसीलिए केशव काश्मीरी ने पहले उन्हें व्याकरण के शिक्षक के रूप में सम्बोधित किया। उसे अपने साहित्यिक जीवन के प्रति अत्यधिक गर्व था। वह व्याकरण की प्रारम्भिक शिक्षा से बहुत ऊपर था , इसलिए निमाइ पण्डित को अपने साथ किसी भी प्रकार से तुलना योग्य नहीं समझ रहा था।


## Verse ad/16/32
व्याकरण-मध्ये, जानि, पड़ाह कलाप ।
शुनिलुँ फाङ्किते तोमार शिष्येर संलाप ॥३२॥
*व्याकरण-मध्ये —व्याकरण के मध्य ; जानि —मैं समझता हूँ ; पड़ाह —आप पढ़ाते हैं ; कलाप —कलाप व्याकरण ; शुनिलुँ —मैंने सुना है ; फाङ्किते —शब्द जाल में ; तोमार —आपके ; शिष्येर —शिष्यों का ; संलाप —विशेष ज्ञान।*


### अनुवाद
‘‘मैं समझता हूँ कि आप कलाप व्याकरण पढ़ाते हैं। मैंने सुना है कि आपके विद्यार्थी इस व्याकरण के शब्द-जाल में अत्यन्त पटु हैं।’’


### तात्पर्य
संस्कृत भाषा में व्याकरण की कई शैलियाँ हैं , जिनमें से पाणिनि तथा कलाप और कौमुदी व्याकरणों की पद्धति सर्वाधिक प्रसिद्ध हैं। व्याकरण की अनेक शाखाएँ होती थीं और व्याकरण के विद्यार्थी यह सब बारह वर्षों में सीखते थे। निमाइ पण्डित नाम से विख्यात चैतन्य महाप्रभु अपने विद्यार्थियों को व्याकरण पढ़ाते थे , जो जटिल व्याकरण के शब्दजाल के प्रयोग में विशेष दक्ष बन जाते थे। व्याकरण का अध्ययन करने वाला कोई भी दक्ष व्यक्ति (वैयाकरण) शब्दों की व्युत्पत्ति बदलकर शास्त्रों की कई प्रकार से व्याख्या करता है। कभी-कभी एक व्याकरण का छात्र व्याकरण-नियमों की जादूगरी से पूरे वाक्य का अर्थ ही बदल सकता है। केशव काश्मीरी ने अप्रत्यक्ष रूप से व्यंग्य किया कि यद्यपि चैतन्य महाप्रभु व्याकरण के अच्छे शिक्षक हैं , किन्तु शब्दों की व्युत्पत्ति के साथ ऐसी जादूगरी करना बहुत बड़े पाण्डित्य का सूचक नहीं होता। यह श्री चैतन्य महाप्रभु के लिए चुनौती थी। चूँकि केशव काश्मीरी और निमाइ पण्डित में शास्त्रार्थ पूर्वनिर्धारित था , अतएव केशव काश्मीरी ने पहले से ही महाप्रभु को झूठी धौंस दिखाना शुरू कर दिया। तब महाप्रभु ने इस प्रकार उत्तर दिया।


## Verse ad/16/33
प्रभु कहे, व्याकरण पड़ाइ——अभिमान करि ।
शिष्येते ना बुझे, आमि बुझाइते नारि ॥३३॥
*प्रभु कहे —महाप्रभु ने उत्तर दिया ; व्याकरण पड़ाइ —हां , मैं व्याकरण पढ़ाता हूँ ; अभिमान करि — मुझे ऐसा करना ही था ; शिष्येते —अपने शिष्यों के बीच ; ना —नहीं ; बुझे —समझता हूँ ; आमि —मैं भी ; बुझाइते — उनको समझाने के लिए ; नारि —नहीं सक्षम हूँ।*


### अनुवाद
महाप्रभु ने कहा, ‘‘हाँ, मैं व्याकरण का शिक्षक माना जाता हूँ, किन्तु तथ्य यह है कि न तो मैं अपने विद्यार्थियों को अपने व्याकरण-ज्ञान से प्रभावित कर पाता हूँ, न ही वे मेरी बात ठीक से समझ पाते हैं।


### तात्पर्य
चूँकि केशव काश्मीरी कुछ गर्वित था , अतएव महाप्रभु ने अपने आपको उससे नीचा प्रस्तुत करके उसके कृत्रिम गर्व को बढ़ा दिया। इसलिए महाप्रभु ने उसकी प्रशंसा इस प्रकार की।


## Verse ad/16/34
काहाँ तुमि सर्व-शास्त्रे कवित्वे प्रवीण ।
काहाँ आमि सबे शिशु——पड़ुया नवीन ॥३४॥
*काहाँ —कहाँ ; तुमि —आप ; सर्व-शास्त्रे —सभी शास्त्रों में ; कवित्वे —साहित्यिक क्षेत्र में ; प्रवीण — अत्यन्त अनुभवी ; काहाँ —कहाँ ; आमि —मैं ; सबे —मात्र ; शिशु —बच्चा ; पड़ुया — विद्यार्थी ; नवीन —नया।*


### अनुवाद
‘‘हे महाशय, कहाँ आप सभी शास्त्रों के प्रकाण्ड पण्डित और कविता रचने में अत्यन्त अनुभवी और कहाँ मैं एक बालक, नया विद्यार्थी मात्र!


## Verse ad/16/35
तोमार कवित्व किछु शुनिते हय मन ।
कृपा करि’ कर यदि गङ्गार वर्णन ॥३५॥
*तोमार —आपकी ; कवित्व —कविता-रचना ; किछु —कुछ ; शुनिते —सुनने के लिए ; हय —है ; मन —मन ; कृपा —कृपा ; करि’ —करके ; कर —आप करो ; यदि —यदि ; गङ्गार —माता गंगा का ; वर्णन —वर्णन।*


### अनुवाद
‘‘अतएव मेरी इच्छा आपके मुख से आपकी कविता-रचना का कौशल सुनने की है। यदि आप कृपा करके माता गंगा के यश का वर्णन करें, तो हम सब सुनें।’’


## Verse ad/16/36
शुनिया ब्राह्मण गर्वे वर्णिते लागिला ।
घटी एके शत श्लोक गङ्गार वर्णिला ॥३६॥
*शुनिया —यह सुनकर ; ब्राह्मण —पण्डित , केशव काश्मीरी ; गर्वे —गर्व में ; वर्णिते —वर्णन करने ; लागिला —लगा ; घटी —घण्टे में ; एके —एक ; शत —सौ ; श्लोक —श्लोक ; गङ्गार —गंगा के विषय में ; वर्णिला —वर्णन किये।*


### अनुवाद
जब उस ब्राह्मण केशव काश्मीरी ने यह सुना, तो वह और भी गर्वित हुआ और घंटे-भर के ही भीतर उसने गंगा-माता का वर्णन करते हुए एक सौ श्लोक रच डाले।


## Verse ad/16/37
शुनिया करिल प्रभु बहुत सत्कार ।
तोमा सम पृथिवीते कवि नाहि आर ॥३७॥
*शुनिया —यह सुनकर ; करिल —की ; प्रभु —महाप्रभु ने ; बहुत —बहुत अधिक ; सत्कार —प्रशंसा ; तोमा —आप ; सम —जैसा ; पृथिवीते —विश्व में ; कवि —कवि ; नाहि —नहीं है ; आर —और दूसरा।*


### अनुवाद
महाप्रभु ने उसकी प्रशंसा करते हुए कहा, ‘‘महाशय, सारे संसार में आपके समान दूसरा कवि नहीं है।


## Verse ad/16/38
तोमार कविता श्लोक बुझिते कार शक्ति ।
तुमि भाल जान अर्थ किंवा सरस्वती ॥३८॥
*तोमार —आपकी ; कविता —कविता ; श्लोक —श्लोक ; बुझिते —समझना ; कार —किसकी ; शक्ति —शक्ति ; तुमि —आप ; भाल —अच्छा ; जान —जानते हैं ; अर्थ —अर्थ ; किंवा —अथवा ; सरस्वती —सरस्वती देवी।*


### अनुवाद
‘‘आपकी कविता इतनी कठिन है कि उसे आप तथा विद्या की देवी माता सरस्वती के अतिरिक्त अन्य कोई नहीं समझ सकता।


### तात्पर्य
महाप्रभु ने केशव काश्मीरी को व्यंग्य में अप्रत्यक्ष रूप से यह कहकर उसकी कविता का महत्त्व कम कर दिया कि , ‘‘ आपकी कविता इतनी सुन्दर है कि आप तथा आपकी आराध्य देवी सरस्वती ही इसे समझ सकते हैं।’’ केशव काश्मीरी माता सरस्वती का प्रिय भक्त था। किन्तु चैतन्य महाप्रभु देवी सरस्वती के भी स्वामी होने के कारण उनके भक्तों के बारे में व्यंग्य वचन कहने का अधिकार रखते हैं। दूसरे शब्दों में , यद्यपि केशव काश्मीरी को गर्व था कि उसे देवी सरस्वती की कृपा प्राप्त है , किन्तु वह यह नहीं जानता था कि वे देवी सरस्वती तो स्वयं चैतन्य महाप्रभु के नियन्त्रण में हैं , क्योंकि महाप्रभु पूर्ण पुरुषोत्तम भगवान् हैं।


## Verse ad/16/39
एक श्लोकेर अर्थ यदि कर निज-मुखे ।
शुनि’ सब लोक तबे पाइब बड़-सुखे ॥३९॥
*एक —एक ; श्लोकेर —श्लोक का ; अर्थ —अर्थ ; यदि —यदि ; कर —आप करें ; निज-मुखे —अपने मुख से ; शुनि’ —सुनकर ; सब —सब ; लोक —लोग ; तबे —तब ; पाइब —हमें मिलेगा ; बड़-सुखे —बड़ा सुख।*


### अनुवाद
‘‘किन्तु यदि आप एक श्लोक का अर्थ व्याख्या करके कहें, तो हम सब स्वयं आपके मुख से सुनकर अत्यन्त प्रसन्न हो सकते हैं।’’


## Verse ad/16/40
तबे दिग्विजयी व्याख्यार श्लोक पुछिल ।
शत श्लोकेर एक श्लोक प्रभु त’ पड़िल ॥४०॥
*तबे —तत्पश्चात् ; दिग्-विजयी —केशव काश्मीरी ; व्याख्यार —व्याख्यान के लिए ; श्लोक —एक श्लोक ; पुछिल —पूछा ; शत —एक सौ ; श्लोकेर —श्लोकों में से ; एक —एक ; श्लोक —श्लोक ; प्रभु —महाप्रभु ; त’ —तब ; पड़िल —पढ़ा।*


### अनुवाद
दिग्विजयी केशव काश्मीरी ने पूछा कि आप किस श्लोक की व्याख्या चाहते हैं। तब महाप्रभु ने केशव काश्मीरी द्वारा रचे एक सौ श्लोकों में से एक श्लोक सुनाया।


## Verse ad/16/41
महत्त्वं गङ्गाया: सततमिदमाभाति नितरां
यदेषा श्री-विष्णोश्चरण-कमलोत्पत्ति-सुभगा ।
द्वितीय-श्री-लक्ष्मीरिव सुर-नरैरर्च्य-चरणा
भवानी-भर्तुर्या शिरसि विभवत्यद्भुत-गुणा ॥४१॥
*महत्त्वम् —महत्त्व ; गङ्गाया: —माता गंगा का ; सततम् —सदा ; इदम् —यह ; आभाति —चमकता है ; नितराम् —तुलना के बिना ; यत् —क्योंकि ; एषा —वह ; श्री-विष्णो: — भगवान् विष्णु के ; चरण —चरण ; कमल —कमल ; उत्पत्ति —उत्पत्ति ; सुभगा —सौभाग्यवती ; द्वितीय — द्वितीय ; श्री —सुन्दर ; लक्ष्मी: —लक्ष्मी देवी ; इव —की भाँति ; सुर-नरै: —देवताओं तथा मनुष्यों से ; अर्च्य — पूज्य ; चरणा —चरण ; भवानी —दुर्गा देवी के ; भर्तु: —पति के ; या —वह ; शिरसि —सिर पर ; विभवति —शोभा देती है ; अद्भुत —अद्भुत ; गुणा —गुण।*


### अनुवाद
‘‘‘माता गंगा की महानता सदैव चमकती रहने वाली है। वे सर्वाधिक भाग्यशालिनी हैं, क्योंकि वे भगवान् विष्णु के चरणकमलों से निकलती हैं। वे द्वितीय लक्ष्मी हैं, इसीलिए देवता तथा मनुष्य सदा उनकी पूजा करते हैं। वे सारे अद्भुत गुणों से समन्वित होकर शिवजी के मस्तक पर सुशोभित होती हैं।’’’


## Verse ad/16/42
‘एइ श्लोकेर अर्थ कर’——प्रभु यदि बैल ।
विस्मित हञा दिग्विजयी प्रभुरे पुछिल ॥४२॥
*एइ —यह ; श्लोकेर —श्लोक का ; अर्थ —अर्थ ; कर —कृपया करो ; प्रभु —चैतन्य महाप्रभु ; यदि —जब ; बैल —कहा ; विस्मित —चकित ; हञा —होकर ; दिग्-विजयी —दिग्विजयी ; प्रभुरे —महाप्रभु को ; पुछिल —पूछा।*


### अनुवाद
जब चैतन्य महाप्रभु ने इस श्लोक का अर्थ बतलाने के लिए कहा, तो दिग्विजयी ने आश्चर्यचकित होकर उनसे पूछा।


## Verse ad/16/43
झञ्झावात-प्राय आमि श्लोक पड़िल ।
तार मध्ये श्लोक तुमि कैछे कण्ठे कैल ॥४३॥
*झञ्झा-वात —तूफान की तेज आंधी ; प्राय —की भाँति ; आमि —मैं ; श्लोक —श्लोक ; पड़िल —पढ़े ; तार —उनमें से ; मध्ये —मध्य में ; श्लोक —एक श्लोक ; तुमि —आपने ; कैछे —कैसे ; कण्ठे —कण्ठस्थ ; कैल —कर लिया।*


### अनुवाद
‘‘मैंने तो सारे श्लोक आँधी की गति से सुनाये हैं। तुमने उन श्लोकों में से इस एक श्लोक को किस तरह ठीक से कण्ठस्थ कर लिया?’’


## Verse ad/16/44
प्रभु कहे, देवेर वरे तुमि——‘कवि-वर’ ।
ऐछे देवेर वरे केहो हय ‘श्रुतिधर’ ॥४४॥
*प्रभु —महाप्रभु ने ; कहे —उत्तर दिया ; देवेर —दैवी शक्ति के ; वरे —वरदान से ; तुमि —आप ; कवि-वर —सर्वाधिक उन्नत कवि ; ऐछे —इसी प्रकार ; देवेर —भगवान् के ; वरे —वरदान से ; केहो —कोई ; हय —हो जाता है ; श्रुति-धर —जो तत्क्षण स्मरण कर लेता है।*


### अनुवाद
महाप्रभु ने उत्तर दिया, ‘‘जिस तरह भगवान् की कृपा से कोई कोई महाकवि बनता है, उसी तरह उन्हीं की कृपा से कोई-कोई महान् श्रुतिधर भी बन सकता है, जो किसी चीज को तुरन्त स्मरण रख ले।’’


### तात्पर्य
यहाँ श्रुतिधर शब्द अत्यन्त महत्त्वपूर्ण है। श्रुति का अर्थ है ‘‘सुनना’’ तथा धर का अर्थ है ‘‘धारण करने वाला।’’ कलियुग के प्रारम्भ होने के पूर्व विशेषकर बुद्धिमान ब्राह्मणों में प्राय: हर कोई श्रुतिधर होता था। ज्योंही कोई विद्यार्थी अपने गुरु से कोई वैदिक स्तोत्र सुनता , तो वह हमेशा-हमेशा के लिए उसे स्मरण कर लेता था। किसी पुस्तक की आवश्यकता नहीं पड़ती थी। इसलिए उन दिनों लिखित पुस्तकें नहीं होती थीं। गुरु वैदिक स्तोत्र पढ़ता और उनकी व्याख्या विद्यार्थियों को बताता था , और वे उन्हें सदा के लिए , बिना पुस्तक देखे कण्ठस्थ कर लेते थे।

श्रुतिधर बनना विद्यार्थी की बहुत बड़ी उपलब्धि है। भगवद्गीता ( १०.४१) में भगवान् कहते हैं:

‘‘ जान लो कि सारी सुन्दर , महिमान्वित तथा शक्तिशाली सृष्टियाँ मेरे तेज के केवल एक स्फुलिंग मात्र से उत्पन्न होती हैं।’’

जब हम कोई असामान्य वस्तु देखते हैं तो हमें समझना चाहिए कि ऐसी असाधारण वस्तु पूर्ण पुरुषोत्तम भगवान् की कृपा का फल है। इसीलिए श्री चैतन्य महाप्रभु ने दिग्विजयी केशव काश्मीरी से कहा कि जिस तरह उसे माता सरस्वती का प्रिय भक्त होने का गर्व है , उसी तरह कोई अन्य भी , जैसे चैतन्य महाप्रभु स्वयं , भगवान् का प्रिय पात्र होकर श्रुतिधर बन सकता है और इस तरह से वह कोई बात सुनकर उसे तुरन्त कण्ठस्थ कर सकता है।


## Verse ad/16/45
श्लोकेर अर्थ कैल विप्र पाइया सन्तोष ।
प्रभु कहे——कह श्लोकेर किबा गुण-दोष ॥४५॥
*श्लोकेर —श्लोक की ; अर्थ —व्याख्या ; कैल —की ; विप्र — ब्राह्मण ; पाइया —पाकर ; सन्तोष —सन्तोष ; प्रभु —महाप्रभु ने ; कहे —कहा ; कह — कृपया बोलो ; श्लोकेर —श्लोक के ; किबा —क्या हैं ; गुण —गुण ; दोष —दोष।*


### अनुवाद
वह ब्राह्मण (केशव काश्मीरी) महाप्रभु के कथन से सन्तुष्ट हुआ और उसने उद्धृत श्लोक का अर्थ बतलाया। तब महाप्रभु ने कहा, ‘‘कृपया इस श्लोक के कुछ विशेष गुणों और दोषों की भी व्याख्या कर दें।’’


### तात्पर्य
यद्यपि ब्राह्मण ने सौ श्लोकों को आँधी की तरह तेजी से सुनाया था , किन्तु महाप्रभु ने उनमें से एक श्लोक को चुनकर न केवल उसे कण्ठस्थ कर लिया , अपितु उसके गुण-दोषों का भी विश्लेषण किया। उन्होंने श्लोक को केवल सुना ही नहीं , अपितु तुरन्त ही उसका आलोचनात्मक अध्ययन भी किया।


## Verse ad/16/46
विप्र कहे श्लोके नाहि दोषेर आभास ।
उपमालङ्कार गुण, किछु अनुप्रास ॥४६॥
*विप्र कहे —ब्राह्मण ने उत्तर दिया ; श्लोके —उस श्लोक में ; नाहि —नहीं है ; दोषेर —दोष ; आभास —जरा सा भी ; उपमा-अलङ्कार —उपमा अलंकार ; गुण —गुण ; किछु —कुछ भी ; अनुप्रास —अनुप्रास।*


### अनुवाद
ब्राह्मण ने उत्तर दिया, ‘‘इस श्लोक में नाम-मात्र भी दोष नहीं है। प्रत्युत यह उपमा तथा अनुप्रास की उत्कृष्ट विशेषताओं से युक्त है।’’


### तात्पर्य
चैतन्य महाप्रभु द्वारा उद्धृत श्लोक की अन्तिम पंक्ति में भवानी , भर्तुर , विभवति तथा अद्भुत शब्दों में भ अक्षर की पुनरावृत्ति हुई है। ऐसी आवृति अनुप्रास कहलाती है। लक्ष्मीरिव तथा विष्णोश्चरणकमलोत्पत्ति में उपमा-अलंकार आया है , जो आलंकारिक सौन्दर्य को प्रकाशित करता है। गंगा जल है एवं लक्ष्मी सौभाग्य की देवी है। किन्तु जल तथा व्यक्ति वास्तव में एक से नहीं होते , अतएव यह तुलना आलंकारिक है।


## Verse ad/16/47
प्रभु कहेन,——कहि, यदि न करह रोष ।
कह तोमार एइ श्लोके किबा आछे दोष ॥४७॥
*प्रभु कहेन —महाप्रभु ने उत्तर दिया ; कहि —मैं कहता हूँ ; यदि —यदि ; ना —नहीं ; करह —आप होते हो ; रोष —क्रुद्ध ; कह —कृपया मुझे बताओ ; तोमार —आप ; एइ श्लोके —इस श्लोक में ; किब —क्या ; आछे —हैं ; दोष —दोष।*


### अनुवाद
महाप्रभु ने कहा, ‘‘हे महाशय, यदि आप रूष्ट न हों, तो मैं कुछ कहूँ। क्या आप इस श्लोक के दोषों की व्याख्या कर सकेंगे?


## Verse ad/16/48
प्रतिभार काव्य तोमार देवता सन्तोषे ।
भाल-मते विचारिले जानि गुण-दोषे ॥४८॥
*प्रतिभार —प्रतिभा का ; काव्य — कवित्व ; तोमार —आपका ; देवता —देवता ; सन्तोषे —सन्तोष करते हैं ; भाल-मते —सूक्ष्म रूप से ; विचारिले — विश्लेषण करने पर ; जानि —मैं पाता हूँ ; गुण-दोषे —दोष एवं गुण भी।*


### अनुवाद
‘‘इस में सन्देह नहीं कि आपकी कविता प्रतिभा से युक्त है और निश्चय ही, इसने परमेश्वर को सन्तुष्ट कर लिया है। फिर भी यदि हम इसकी समीक्षात्मक रूप से विवेचना करें, तो इसमें गुण और दोष दोनों मिल जायेंगे।’’


## Verse ad/16/49
ताते भाल करि’ श्लोक करह विचार ।
कवि कहे,——ये कहिले सेइ वेद-सार ॥४९॥
*ताते —अत: ; भाल —बहुत ध्यान से ; करि’ —करके ; श्लोक —श्लोक ; करह —करो ; विचार —निर्णय ; कवि कहे —कवि ने कहा ; ये कहिले —आपने जो कहा है ; सेइ —वह है ; वेद-सार — बिल्कुल ठीक।*


### अनुवाद
महाप्रभु ने अन्त में कहा, ‘‘अतएव अब हम इस श्लोक की भलीभाँति विवेचना कर लें।’’ तब उस कवि ने उत्तर दिया, ‘‘हाँ, तुमने जो श्लोक पढ़ा है, वह पूरी तरह सही है।


## Verse ad/16/50
व्याकरणिया तुमि नाहि पड़ अलङ्कार ।
तुमि कि जानिबे एइ कवित्वेर सार ॥५०॥
*व्याकरणिया —व्याकरण के विद्यार्थी ; तुमि —आप हो ; नाहि —नहीं ; पड़ —पढ़ा ; अलङ्कार —अलंकार ; तुमि —आप ; कि —क्या ; जानिबे —जानोगे ; एइ —इस ; कवित्वेर —काव्य गुण का ; सार —सार।*


### अनुवाद
‘‘आप तो व्याकरण के सामान्य विद्यार्थी हो। काव्य-शास्त्र के अलंकारों के बारे में आप क्या जानो? आप इस कविता की समालोचना नहीं कर सकते, क्योंकि आपको इसका कोई ज्ञान नहीं है।’’


### तात्पर्य
केशव काश्मीरी ने पहले तो चैतन्य महाप्रभु को यह कहकर झाँसा देना चाहा कि वे साहित्य के उन्नत विद्यार्थी नहीं हैं , अतएव वे अनुप्रासों तथा अलंकारों से युक्त श्लोक की समीक्षा नहीं कर सकते। इस तर्क में कुछ तथ्य था। जब तक कोई वैद्य न हो , तब तक वह दूसरे वैद्य की आलोचना नहीं कर सकता। इसी तरह वकील हुए बिना किसी दूसरे वकील की आलोचना नहीं की जा सकती। इसीलिए केशव काश्मीरी ने पहले महाप्रभु की स्थिति की अवमानना की। चूँकि महाप्रभु उस पण्डित के लिए मात्र व्याकरण के विद्यार्थी थे , तो फिर वे उस-जैसे महाकवि की आलोचना कैसे कर सकते थे ? इसीलिए महाप्रभु ने कवि की आलोचना भिन्न ढंग से की। उन्होंने कहा कि यद्यपि वे साहित्य में पारंगत नहीं हैं , किन्तु उन्होंने दूसरों से सुना है कि ऐसी कविता की समालोचना किस तरह करनी चाहिए और चूँकि वे श्रुतिधर हैं , इसलिए वे समालोचना की ऐसी विधि को समझ सकते हैं।


## Verse ad/16/51
प्रभु कहेन——अतएव पुछिये तोमारे ।
विचारिया गुण-दोष बुझाह आमारे ॥५१॥
*प्रभु कहेन —महाप्रभु ने कहा ; अतएव —अतएव ; पुछिये —मैं पूछ रहा हूँ ; तोमारे —आप से ; विचारिया —पूर्णतया समीक्षा करके ; गुण —गुण ; दोष —दोष ; बुझाह —समझाओ ; आमारे —मुझे।*


### अनुवाद
श्री चैतन्य महाप्रभु ने विनीत भाव से कहा, ‘‘चूँकि मैं आपके स्तर का नहीं हूँ, इसीलिए मैंने आपसे अनुरोध किया है कि आप अपनी कविता के गुण-दोषों की व्याख्या करके मुझे सिखाएँ।


## Verse ad/16/52
नाहि पड़ि अलङ्कार, करियाछि श्रवण ।
ताते एइ श्लोके देखि बहु दोष-गुण ॥५२॥
*नाहि पड़ि —मैंने नहीं पढ़ा ; अलङ्कार —अलंकार ; करियाछि —मैंने किया है ; श्रवण —श्रवण ; ताते —उससे ; एइ श्लोके —इस श्लोक में ; देखि —मैं देखता हूँ ; बहु —बहुत ; दोष —दोष ; गुण —गुण।*


### अनुवाद
‘‘निश्चय ही मैंने अलंकार-शास्त्र नहीं पढ़ा। किन्तु मैंने बड़े लोगों से इस सम्बन्ध में सुना है, अतएव मैं इस श्लोक की समीक्षा कर सकता हूँ और इसमें अनेक दोष और अनेक विशेषताएँ ढूँढ सकता हूँ।’’


### तात्पर्य
करियाछि श्रवण (‘‘ मैंने सुना है’’)—यह कथन इस दृष्टि से अत्यन्त महत्त्वपूर्ण है कि प्रत्यक्ष अध्ययन करने या अनुभव करने की अपेक्षा सुनना अधिक महत्त्वपूर्ण है। यदि कोई सुनने में पटु हो और उपयुक्त व्यक्ति से सुने , तो उसका ज्ञान तुरन्त ही पूर्ण हो जाता है। यह विधि श्रौतपन्था अर्थात् ‘प्रामाणिक सत्ता से सुनकर ज्ञान प्राप्त करना’ कहलाती है। सारा वैदिक ज्ञान इसी सिद्धान्त पर टिका है कि प्रामाणिक गुरु के पास जाकर वेदों के प्रामाणिक कथन सुने जाएँ। पूर्ण ज्ञान प्राप्त करने के लिए उच्च कोटि का साहित्यिक व्यक्ति होना आवश्यक नहीं है। हाँ , पूर्ण व्यक्ति से पूर्ण ज्ञान प्राप्त करने के लिए मनुष्य को सुनने में दक्ष होना चाहिए। यह अवरोह-पन्था या विधि कहलाती है।


## Verse ad/16/53
कवि कहे,——कह देखि, कोन् गुण-दोष ।
प्रभु कहेन,——कहि, शुन, ना करिह रोष ॥५३॥
*कवि कहे — कवि ने कहा ; कह देखि —आप कहो ‘‘मैं देखता हूँ’’ ; कोन् —क्या ; गुण —गुण ; दोष —दोष ; प्रभु कहेन — महाप्रभु ने उत्तर दिया ; कहि —मुझे कहने दो ; शुन —कृपया सुनो ; ना —नहीं ; करिह —होओ ; रोष — क्रुद्ध।*


### अनुवाद
कवि ने कहा, ‘‘जरा देखें तो, आपने कौन-कौन से गुण और दोष ढूँढे हैं।’’ महाप्रभु ने उत्तर दिया, ‘‘मैं कह रहा हूँ। कृपया आप रुष्ट हुए बिना सुनें।


## Verse ad/16/54
पञ्च दोष एइ श्लोके पञ्च अलङ्कार ।
क्रमे आमि कहि, शुन, करह विचार ॥५४॥
*पञ्च —पाँच ; दोष — दोष ; एइ श्लोके —इस श्लोक में ; पञ्च —पाँच ; अलङ्कार —अलंकार ; क्रमे —एक के बाद दूसरा ; आमि — मैं ; कहि —कहता हूँ ; शुन —कृपया सुनें ; करह —दें ; विचार —निर्णय।*


### अनुवाद
‘‘हे महोदय, इस श्लोक में पाँच दोष हैं और पाँच अलंकार हैं। मैं क्रम से उन्हें कहूँगा। कृपया सुनें और फिर अपना निर्णय दें।


### तात्पर्य
महत्त्वं गङ्गाया: से प्रारम्भ होने वाले श्लोक में पाँच अलंकार हैं तथा पाँच काव्य-दोष के उदाहरण हैं। अविमृष्ट विधेयांश दोष के दो उदाहरण हैं और विरुद्धमति , पुनरुक्ति तथा भग्न-क्रम के एक एक उदाहरण हैं।

विमृष्ट का अर्थ है ‘‘स्वच्छ’’ तथा विधेयांश का अर्थ है ‘‘विधेय।’’ रचना का सामान्य नियम है कि पहले उद्देश्य आये और फिर विधेय। उदाहरणार्थ संस्कृत व्याकरण के अनुसार , यदि कोई कहे कि , ‘‘ यह पुरुष विद्वान है’’ तो उसकी रचना ठीक है। किन्तु यदि कोई कहे कि , ‘‘ विद्वान यह पुरुष है’’ तो यह रचना क्रमबद्ध नहीं है। ऐसा दोष अविमृष्ट विधेयांश दोष अर्थात् अशुद्ध रचना कहलाता है। श्लोक का उद्देश्य है गंगा की महिमा , अतएव इदम् (‘‘ यह’’) शब्द को गंगा की स्तुति के पहले आना चाहिए था न कि बाद में। जो बात ज्ञात है उसे अज्ञात से पहले आना चाहिए , जिससे इसका अर्थ गलत न समझा जाए।

अविमृष्ट विधेयांश दोष का दूसरा उदाहरण द्वितीय श्रीलक्ष्मीरिव शब्दों में मिलता है। इस रचना में द्वितीय शब्द विधेय अर्थात् अज्ञात है। अतएव द्वितीय श्रीलक्ष्मीरिव समास बनाने में द्वितीय जो अज्ञात है , उसे पहले रखना दोषपूर्ण है। द्वितीय-श्रीलक्ष्मीरिव का उद्देश्य गंगा की तुलना लक्ष्मी से करना था , किन्तु इस दोष के कारण सामासिक शब्द भ्रामक बन गया है।

तृतीय दोष विरुद्धमति है , जो भवानीभर्तु: में पाया जाता है। भवानी भव अर्थात् शिवजी की पत्नी का द्योतक है। चूँकि भवानी का अर्थ ही है शिव-पत्नी , अतएव उसके साथ भर्ता ( पति) शब्द जोड़कर समास बनाना—जिसका अर्थ है , ‘‘ शिवजी की पत्नी का पति’’—नियमविरुद्ध है , क्योंकि इससे ऐसा लगता है कि शिव-पत्नी का कोई अन्य पति भी था।

चौथा दोष पुनरुक्ति का है , जो विभवति क्रिया में है , जहाँ रचना समाप्त हो जानी चाहिए , किन्तु उसके भी आगे व्यर्थ का विशेषण अद्भुतगुणा लगा हुआ है। पाँचवा दोष भग्नक्रम है। इस श्लोक की प्रथम , तृतीय तथा चतुर्थ पंक्तियों में अनुप्रास है , जो त , र , भ शब्दों के कारण है , किन्तु द्वितीय पंक्ति में ऐसा अनुप्रास न होने के कारण क्रम का भंग हो गया है।


## Verse ad/16/55
‘अविमृष्ट-विधेयांश’——दुइ ठाञि चिह्न ।
‘विरुद्ध-मति’, ‘भग्न-क्रम’, ‘पुनरात्त’,——दोष तिन ॥५५॥
*अविमृष्ट-विधेयांश —अस्पष्ट रचना ; दुइ ठाञि —दो स्थानों में ; चिह्न —चिह्न ; विरुद्ध-मति —विरोधाभास युक्त रचना ; भग्न-क्रम —भग्न क्रम ; पुनर्-आत्त —पुनरुक्ति ; दोष —दोष ; तिन —तीन।*


### अनुवाद
‘‘इस श्लोक में अविमृष्टविधेयांश दोष दो बार आया है और विरुद्धमति, भग्नक्रम तथा पुनरात्त दोष एक-एक बार आये हैं।


## Verse ad/16/56
‘गङ्गार महत्त्व’——श्लोके मूल ‘विधेय’ ।
इदं शब्दे ‘अनुवाद’——पाछे अविधेय ॥५६॥
*गङ्गार महत्त्व —माता गंगा की महिमा ; श्लोके —श्लोक में ; मूल —प्रमुख ; विधेय —अज्ञात ; इदम् शब्दे — इदम् (‘‘ यह’’) शब्द से ; अनुवाद —ज्ञात ; पाछे —अन्त में ; अविधेय —अनुचित।*


### अनुवाद
‘‘इस श्लोक का मुख्य अज्ञात विषय (विधेय) गंगा का महत्त्व (महत्त्वं गंगाया:) है और ज्ञात विषय (उद्देश्य) इदम् शब्द से सूचित होता है, जो अज्ञात के बाद रखा हुआ है।


## Verse ad/16/57
‘विधेय’ आगे कहि’ पाछे कहिले ‘अनुवाद’ ।
एइ लागि’ श्लोकेर अर्थ करियाछे बाध ॥५७॥
*विधेय —विधेय , जो ज्ञात न हो ; आगे —पहले ; कहि’ —कहने के बाद ; पाछे —बाद में ; कहिले —अगर कोई कहता है ; अनुवाद —अनुवाद , ज्ञात बात ; एइ लागि’ —इस कारण ; श्लोकेर —श्लोक का ; अर्थ —अर्थ ; करियाछे —किया गया है ; बाध —आपत्तिजनक।*


### अनुवाद
‘‘चूँकि आपने ज्ञात विषय को (उद्देश्य या अनुवाद को) अन्त में रखा है और जो अज्ञात है (विधेय) उसे प्रारम्भ में रखा है, अतएव यह रचना दोषपूर्ण है और शब्दों का अर्थ सन्देहजनक हो गया है।


## Verse ad/16/58
अनुवादमनुक्त्वैव न विधेयमुदीरयेत् ।
न ह्यलब्धास्पदं किञ्चित्कुत्रचित्प्रतितिष्ठति ॥५८॥
*अनुवादम् —अनुवाद , ज्ञात बातें ; अनुक्त्वा —बिना बताए ; एव —निश्चित रूप से ; न —नहीं ; विधेयम् —विधेय अज्ञात विषय ; उदीरयेत् — कोई वर्णन करे ; न —नहीं ; हि —निश्चय ही ; अलब्ध-आस्पदम् —उचित स्थान पाये बिना ; किञ्चित् —कुछ ; कुत्रचित् — कहीं भी ; प्रतितिष्ठति —का स्थान होता है।*


### अनुवाद
‘‘‘सर्वप्रथम ज्ञात का उल्लेख किये बिना अज्ञात को स्थान नहीं देना चाहिए, क्योंकि जिसकी ठोस आधारभूमि नहीं होती, उसे कहीं भी स्थापित नहीं किया जा सकता।’


### तात्पर्य
यह श्लोक एकादशी-तत्त्व से है।


## Verse ad/16/59
‘द्वितीय श्री-लक्ष्मी’——इहाँ ‘द्वितीयत्व’ विधेय ।
समासे गौण हैल, शब्दार्थ गेल क्षय ॥५९॥
*द्वितीय श्री-लक्ष्मी — द्वितीय श्री लक्ष्मी शब्द ; इहाँ —यह ; द्वितीयत्व —दूसरा होने का गुण ; विधेय —विधेय , वह अज्ञात जिसकी व्याख्या करनी है ; समासे —समास में ; गौण —गौण ; हैल —हो गया ; शब्द-अर्थ —शब्द का अपेक्षित अर्थ ; गेल —हो गया ; क्षय —लुप्त।*


### अनुवाद
‘‘‘द्वितीय श्रीलक्ष्मी’ शब्द में द्वितीय लक्ष्मी होने का गुण अज्ञात है। इस समास के बनाने से अर्थ गौण हो गया और अभीष्ट मूल अर्थ खो गया।


## Verse ad/16/60
‘द्वितीय’ शब्द——विधेय ताहा पड़िल समासे ।
‘लक्ष्मीर समता’ अर्थ करिल विनाशे ॥६०॥
*द्वितीय शब्द — ‘ द्वितीय’ शब्द (दूसरा) ; विधेय — विधेय , अज्ञात ; ताहा —वह ; पड़िल —जोड़ा गया है ; समासे —समास में ; लक्ष्मीर — लक्ष्मी के साथ ; समता —समानता ; अर्थ —अर्थ ; करिल —हो गया ; विनाशे —गुम।*


### अनुवाद
‘‘चूँकि ‘द्वितीय’ शब्द विधेय (अज्ञात) है, अतएव इस समास में लक्ष्मी की समता का जो अभीष्ट अर्थ था, वह नष्ट हो गया है।


## Verse ad/16/61
‘अविमृष्ट-विधेयांश’——एइ दोषेर नाम ।
आर एक दोष आछे, शुन सावधान ॥६१॥
*अविमृष्ट-विधेयांश —अविमृष्ट विधेयांश ; एइ —यह ; दोषेर — दोष का ; नाम —नाम ; आर —अन्य ; एक —एक ; दोष —दोष ; आछे — है ; शुन —सुनें ; सावधान —सावधान होकर।*


### अनुवाद
‘‘न केवल अविमृष्ट विधेयांश का दोष ही है, अपितु एक अन्य दोष भी है, जिसे मैं आपको इंगित करने जा रहा हूँ। कृपया ध्यानपूर्वक सुनें।


## Verse ad/16/62
‘भवानी-भर्तृ’-शब्द दिले पाइया सन्तोष ।
‘विरुद्ध-मति-कृत्’ नाम एइ महा दोष ॥६२॥
*भवानी-भर्तृ शब्द — भवानी भर्तृ शब्द (भवानी का पति) ; दिले —आपने रखा है ; पाइया —पाकर ; सन्तोष —सन्तोष ; विरुद्ध-मति-कृत् —विरोधाभास ; नाम —नामक ; एइ —यह ; महा —महान् ; दोष —दोष।*


### अनुवाद
‘‘यहाँ पर एक अन्य महान् दोष है। आपने अपने पूर्ण सन्तोष के लिए ‘भवानीभर्तृ’ शब्द रखा है, किन्तु इसमें विरुद्धमतिकृत् नामक (विरोधाभास का) दोष है।


## Verse ad/16/63
भवानी-शब्दे कहे महादेवेर गृहिणी ।
ताँर भर्ता कहिले द्वितीय भर्ता जानि ॥६३॥
*भवानी शब्दे — भवानी शब्द से ; कहे —अर्थ है ; महादेवेर —महादेव की ; गृहिणी —पत्नी ; ताँर — उनका ; भर्ता —पति ; कहिले —यदि हम कहें ; द्वितीय —द्वितीय ; भर्ता —पति ; जानि — हम समझते हैं।*


### अनुवाद
‘‘‘भवानी’ का शब्दार्थ है ‘शिवजी की पत्नी।’ किन्तु जब हम उनके पति का उल्लेख करते हैं, तो इससे यह निष्कर्ष भी निकल सकता है कि उनका कोई दूसरा पति भी है।


## Verse ad/16/64
‘शिव-पत्नीर भर्ता’ इहा शुनिते विरुद्ध ।
‘विरुद्ध-मति-कृत्’ शब्द शास्त्रे नहे शुद्ध ॥६४॥
*शिव-पत्नीर —शिवजी की पत्नी का ; भर्ता —पति ; इह —यह ; शुनिते —सुनना ; विरुद्ध —विरुद्ध ; विरुद्ध-मति-कृत् —जिससे विरोधाभास उत्पन्न होता है ; शब्द —ऐसा शब्द ; शास्त्रे —शास्त्रों में ; नहे —नहीं है ; शुद्ध —शुद्ध।*


### अनुवाद
‘‘यह सुनना विरोधाभासी लगता है कि शिवजी की पत्नी का एक दूसरा पति है। साहित्य में ऐसे शब्दों के प्रयोग से विरुद्धमतिकृत् नामक दोष उत्पन्न होता है।


## Verse ad/16/65
‘ब्राह्मण-पत्नीर भर्तार हस्ते देह दान’ ।
शब्द शुनितेइ हय द्वितीय-भर्ता ज्ञान ॥६५॥
*ब्राह्मण-पत्नीर —ब्राह्मण की पत्नी के ; भर्तार —पति के ; हस्ते —हाथ में ; देह —दो ; दान —दान ; शब्द —ये शब्द ; शुनितेइ —सुनकर ; हय —है ; द्वितीय-भर्ता —द्वितीय पति ; ज्ञान —ज्ञान।*


### अनुवाद
‘‘यदि कोई कहे कि ‘यह दान ब्राह्मण की पत्नी के पति के हाथ में दे दो,’ तो इन विपरीतार्थी शब्दों को सुनते ही हम तुरन्त समझते हैं कि ब्राह्मण-पत्नी को कोई दूसरा पति भी है।


## Verse ad/16/66
‘विभवति’ क्रियाय वाक्य——साङ्ग, पुन: विशेषण ।
‘अद्भुत-गुणा’——एइ पुनरात्त दूषण ॥६६॥
*विभवति क्रियाय —‘विभवति’ (फलती फूलती है) क्रियापद से ; वाक्य —वाक्य ; साङ्ग —पूर्ण ; पुन: — पुन: ; विशेषण अद्भुत-गुण —विशेषण ‘‘अद्भुत गुण’’ (विचित्र गुण) ; एइ —यह ; पुनर्-आत्त —उस शब्द की पुनरावृत्ति ; दूषण —दोष।*


### अनुवाद
‘‘विभवति (फलती फूलती है) शब्द द्वारा कहा गया कथन पूर्ण है। किन्तु इसके विशेषण के रूप में अद्भुतगुणा रखने से पुनरुक्ति नामक दोष उत्पन्न होता है।


## Verse ad/16/67
तिन पादे अनुप्रास देखि अनुपम ।
एक पादे नाहि, एइ दोष ‘भग्न-क्रम’ ॥६७॥
*तिन पादे —तीन पंक्तियों में ; अनुप्रास —अनुप्रास ; देखि —मैं देखता हूँ ; अनुपम —असाधारण ; एक पादे —एक पंक्ति में ; नाहि —नहीं है ; एइ दोष —यह दोष ; भग्न-क्रम —विसंगति।*


### अनुवाद
‘‘इस श्लोक की तीन पंक्तियों में अद्वितीय अनुप्रास पाया जाता है, किन्तु एक पंक्ति में अनुप्रास बिल्कुल नहीं है। यह भग्नक्रम नामक दोष है।


## Verse ad/16/68
यद्यपि एइ श्लोके आछे पञ्च अलङ्कार ।
एइ पञ्च-दोषे श्लोक कैल छारखार ॥६८॥
*यद्यपि —यद्यपि ; एइ श्लोके —इस श्लोक में ; आछे —हैं ; पञ्च — पाँच ; अलङ्कार —अलंकार ; एइ पञ्च-दोषे —इन पाँच दोषों से ; श्लोक —श्लोक ; कैल —हो गया है ; छारखार — खराब , दूषित।*


### अनुवाद
‘‘यद्यपि इस श्लोक में पाँच अलंकार हैं, किन्तु इन पाँच दोषों के कारण पूरा श्लोक नष्ट-भ्रष्ट हो गया है।


## Verse ad/16/69
दश अलङ्कारे यदि एक श्लोक हय ।
एक दोषे सब अलङ्कार हय क्षय ॥६९॥
*दश अलङ्कारे —दस अलंकार ; यदि —यदि ; एक —एक ; श्लोक —श्लोक में ; हय —हैं ; एक दोषे —एक दोष से ; सब —सब ; अलङ्कार —अलंकार ; हय क्षय —व्यर्थ हो जाते हैं।*


### अनुवाद
‘‘यदि किसी श्लोक में दस अलंकार हों, किन्तु एक भी दोष रहने पर पूरा श्लोक व्यर्थ हो जाता है।


## Verse ad/16/70
सुन्दर शरीर यैछे भूषणे भूषित ।
एक श्वेत-कुष्ठे यैछे करये विगीत ॥७०॥
*सुन्दर —सुन्दर ; शरीर —शरीर ; यैछे —जैसे ; भूषणे —आभूषणों से ; भूषित —सजाया हो ; एक — एक ; श्वेत-कुष्ठे —कुष्ट रोग का एक श्वेत दाग ; यैछे —जैसे ; करये —हो जाता है ; विगीत —दोषी।*


### अनुवाद
‘‘किसी का सुन्दर शरीर रत्नों से क्यों न अलंकृत हो, किन्तु यदि श्वेत कुष्ठ का एक भी दाग दिखे तो सारा शरीर घृणित हो जाता है।


### तात्पर्य
काव्य-अलंकार के विद्वान भरत मुनि ने इस सम्बन्ध में अपना मत निम्न प्रकार से दिया है।


## Verse ad/16/71
रसालङ्कार-वत् काव्यं दोष-युक् चेद् विभूषितम् ।
स्याद्वपु: सुन्दरमपि श्वित्रेणैकेन दुर्भगम् ॥७१॥
*रस —रस से ; अलङ्कार-वत् —अलंकारों से ; काव्यम् —काव्य ; दोष-युक् —दोषयुक्त ; चेत् —यदि ; विभूषितम् —बहत अच्छी प्रकार से सुसज्जित ; स्यात् —यह ऐसा हो जाता है ; वपु: — शरीर ; सुन्दरम् —सुन्दर ; अपि —यद्यपि ; श्वित्रेण —कुष्ट रोग के एक श्वेत दाग से ; एकेन —एक ; दुर्भगम् — दुर्भागी।*


### अनुवाद
‘‘‘जिस प्रकार गहनों से सुसज्जित शरीर श्वेत कुष्ठ के एक दाग से भी अशुभ हो जाता है, उसी तरह पूरी कविता अनुप्रास, उपमा तथा रूपक से युक्त होने पर भी केवल एक दोष से व्यर्थ हो जाती है।’


## Verse ad/16/72
पञ्च अलङ्कारेर एबे शुनह विचार ।
दुइ शब्दालङ्कार, तिन अर्थ-अलङ्कार ॥७२॥
*पञ्च —पाँच ; अलङ्कारेर —साहित्यिक अलंकारों का ; एबे —अब ; शुनह —जरा सुनो ; विचार —वर्णन ; दुइ —दो ; शब्द-अलङ्कार —शब्द अलंकार ; तिन —तीन ; अर्थ-अलङ्कार —अर्थ अलंकार।*


### अनुवाद
‘‘अब पाँच साहित्यिक अलंकारों का विवरण सुनें। दो शब्दालंकार हैं और तीन अर्थालंकार हैं।


## Verse ad/16/73
शब्दालङ्कार——तिन-पादे आछे अनुप्रास ।
‘श्री-लक्ष्मी’ शब्दे ‘पुनरुक्तवदाभास’ ॥७३॥
*शब्द-अलङ्कार —शब्द अलंकार ; तिन-पादे —तीन पंक्तियों में ; आछे —है ; अनुप्रास —अनुप्रास ; श्री-लक्ष्मी-शब्दे —श्रीलक्ष्मी शब्दों में ; पुनर्-उक्त-वत् —उसी शब्द की पुनरावृत्ति का ; आभास —आभास।*


### अनुवाद
‘‘श्लोक की तीन पंक्तियों में अनुप्रास नामक शब्दालंकार है। ‘श्री’ तथा ‘लक्ष्मी’ शब्दों के समास में पुनरुक्तवदाभास शब्दालंकार है।


## Verse ad/16/74
प्रथम-चरणे पञ्च ‘त’-कारेर पाँति ।
तृतीय-चरणे हय पञ्च ‘रेफ’-स्थिति ॥७४॥
*प्रथम-चरणे —प्रथम पंक्ति में ; पञ्च —पाँच ; त-करेर —‘त’ अक्षर का ; पाँति —बहुत सुन्दर रचना ; तृतीय-चरणे —तीसरी पंक्ति में ; हय —है ; पञ्च —पाँच ; रेफ —‘र’ अक्षर की ; स्थिति —रचना।*


### अनुवाद
‘‘श्लोक के प्रथम चरण में ‘त’ पाँच बार आया है और तीसरे चरण में ‘र’ पाँच बार आया है।


## Verse ad/16/75
चतुर्थ-चरणे चारि ‘भ’-कार-प्रकाश ।
अतएव शब्दालङ्कार अनुप्रास ॥७५॥
*चतुर्थ-चरणे —चौथी पंक्ति में ; चारि —चार ; भ-कार —‘भ’ अक्षर के ; प्रकाश —प्राकट्य ; अतएव —अतएव ; शब्द-अलङ्कार —शब्द अलंकार ; अनुप्रास —अनुप्रास।*


### अनुवाद
‘‘चौथे चरण में ‘भ’ अक्षर चार बार आया है। इस तरह श्लोक में अनुप्रास नामक मधुर शब्दालंकार है।


## Verse ad/16/76
‘श्री’-शब्दे, ‘लक्ष्मी’-शब्दे——एक वस्तु उक्त ।
पुनरुक्त-प्राय भासे, नहे पुनरुक्त ॥७६॥
*श्री-शब्दे —‘श्री’ शब्द से ; लक्ष्मी-शब्दे —‘लक्ष्मी’ शब्द से ; एक वस्तु —एक वस्तु ; उक्त —इंगित होती है ; पुनर्-उक्त-प्राय —लगभग पुनरुक्ति ; भासे —प्रकट होती है ; नहे —किन्तु वास्तव में है नहीं ; पुनर्-उक्त —पुनरुक्ति।*


### अनुवाद
‘‘यद्यपि ‘श्री’ तथा ‘लक्ष्मी’ शब्दों का अर्थ एक ही है, अतएव पुनरुक्ति प्रतीत होती है, किन्तु पुनरुक्ति है नहीं।


## Verse ad/16/77
‘श्री-युक्त लक्ष्मी’ अर्थे अर्थेर विभेद ।
पुनरुक्तवदाभास, शब्दालङ्कार-भेद ॥७७॥
*श्री-युक्त लक्ष्मी —ऐश्वर्ययुक्त लक्ष्मी ; अर्थे —अर्थ में ; अर्थेर —अर्थ का ; विभेद —अन्तर , भेद ; पुनर्-उक्त-वद्-आभास —पुनरुक्तवत् का आभास ; शब्द-अलङ्कार —शब्दालंकार ; भेद —भेद।*


### अनुवाद
‘‘लक्ष्मी को श्री (ऐश्वर्य) युक्त कहने से पुनरुक्ति के साथ अर्थ में अन्तर आता है। यह द्वितीय शब्दालंकार पुनरुक्तवदाभास है।


## Verse ad/16/78
‘लक्ष्मीरिव’ अर्थालङ्कार——उपमा-प्रकाश ।
आर अर्थालङ्कार आछे, नाम——‘विरोधाभास’ ॥७८॥
*लक्ष्मीर् इव —‘‘लक्ष्मीर् इव’’ शब्द ; अर्थ-अलङ्कार —अर्थ अलंकार ; उपमा —उपमा ; प्रकाश —प्राकट्य ; आर —भी ; अर्थ-अलङ्कार —अर्थ अलंकार ; आछे —है ; नाम —नामक ; विरोध-आभास —विरोधाभास।*


### अनुवाद
‘‘लक्ष्मीरिव (लक्ष्मी के समान) में उपमा नामक अर्थालंकार है। एक अन्य अर्थालंकार विरोधाभास भी है।


## Verse ad/16/79
‘गङ्गाते कमल जन्मे’——सबार सुबोध ।
‘कमले गङ्गार जन्म’——अत्यन्त विरोध ॥७९॥
*गङ्गाते —गंगा नदी में ; कमल —कमल ; जन्मे —उगता है ; सबार —प्रत्येक की ; सुबोध —समझ ; कमले —कमल पुष्प में ; गङ्गार —गंगा का ; जन्म —जन्म ; अत्यन्त —अत्यन्त ; विरोध —विरोध।*


### अनुवाद
‘‘यह सबको ज्ञात है कि कमल के फूल गंगाजल में खिलते हैं। किन्तु यह कहना कि गंगा का जन्म कमल-फूल से होता है, यह अत्यन्त विरोधाभासी प्रतीत होता है।


## Verse ad/16/80
‘इहाँ विष्णु-पाद-पद्मे गङ्गार उत्पत्ति’ ।
विरोधालङ्कार इहा महा-चमत्कृति ॥८०॥
*इहाँ —इस सम्बन्ध में ; विष्णु-पाद-पद्मे —भगवान् विष्णु के चरणकमलों में ; गङ्गार —गंगा माता की ; उत्पत्ति —उत्पत्ति , जन्म ; विरोध —विरोध ; अलङ्कार —अलंकार ; इह —यह ; महा —महान् ; चमत्कृति —चमत्कार।*


### अनुवाद
‘‘गंगा माता की उत्पत्ति भगवान् के चरणकमलों से होती है। यद्यपि यह कथन कि कमल के फूल से जल आता है विरोधमूलक है, किन्तु भगवान् विष्णु के प्रसंग में यह महान् चमत्कार है।


## Verse ad/16/81
ईश्वर-अचिन्त्य-शक्त्ये गङ्गार प्रकाश ।
इहाते विरोध नाहि, विरोध-आभास ॥८१॥
*ईश्वर-अचिन्त्य-शक्त्ये —भगवान् की अचिन्त्य शक्ति से ; गङ्गार —गंगा का ; प्रकाश —जन्म ; इहाते —इस में ; विरोध नाहि —विरोध नहीं ; विरोध-आभास —विरोधाभास प्रकट होता है।*


### अनुवाद
‘‘गंगा की उत्पत्ति में भगवान् की अचिन्त्य शक्ति के कारण तनिक भी विरोध नहीं है, यद्यपि यह विरोधाभास जैसा प्रतीत होता है।


### तात्पर्य
सारे वैष्णव दर्शन की केन्द्रीय बात भगवान् विष्णु की अचिन्त्य शक्ति को स्वीकार करना है। भौतिक दृष्टि से जो कभी-कभी विरोधमूलक प्रतीत होता है , वही पूर्ण पुरुषोत्तम भगवान् के सम्बन्ध में समझने योग्य लगता है , क्योंकि वे अपनी अचिन्त्य शक्तियों द्वारा विरोधी कार्य कर सकते हैं। आधुनिक वैज्ञानिक उलझन में हैं। वे इसकी भी व्याख्या नहीं कर सकते कि रासायनिक पदार्थों की इतनी बड़ी मात्रा से वायुमण्डल कैसे बना। वैज्ञानिक कहते हैं कि जल हाइड्रोजन तथा आक्सीजन का मेल है ; किन्तु जब यह पूछा जाता है कि हाइड्रोजन और आक्सीजन की इतनी बड़ी मात्रा कहाँ से आई और किस तरह उनके मिलने से बड़े बड़े सागर बने , तो वे उत्तर नहीं दे पाते , क्योंकि वे नास्तिक हैं , जो यह स्वीकार नहीं करते कि प्रत्येक वस्तु जीवन से आती है। उनका मत यह है कि जीवन की उत्पत्ति पदार्थ से होती है।

इतने सारे रासायनिक पदार्थ कहाँ से आते हैं ? इसका उत्तर यह है कि ये पूर्ण पुरुषोत्तम भगवान् की अचिन्त्य शक्ति से उत्पन्न होते हैं। सारे जीव भगवान् के अंश हैं और उनके शरीर से अनेक रासायनिक पदार्थ उत्पन्न होते हैं। उदाहरणार्थ , नींबू का वृक्ष एक जीव है , जो अनेक नींबू उत्पन्न करता है और हर नींबू के भीतर काफी सिट्रिक अम्ल होता है। इसलिए , यदि एक क्षुद्र जीव भी , जो परमेश्वर का अंश मात्र है , इतनी अधिक मात्रा में रासायनिक पदार्थ उत्पन्न कर सकता है , तो फिर पूर्ण पुरुषोत्तम भगवान् के शरीर में न जाने कितनी शक्ति होगी!

वैज्ञानिक पूरी तरह यह नहीं बतला सकते कि संसार के सारे रासायनिक पदार्थ कहाँ तैयार किये जाते हैं , किन्तु भगवान् की अचिन्त्य शक्ति को स्वीकार करने पर इसे पूरी तरह समझाया जा सकता है। इस तर्क को अस्वीकार करने का कोई कारण नहीं है। जहाँ भगवान् के अंशरूप जीवों में इतनी शक्ति है , तो स्वयं भगवान् में न जाने कितनी शक्ति होती होगी। जैसाकि वेदों में कहा गया है— नित्यो नित्यानां चेतनश्चेतनानाम् — ‘‘ वे नित्यों में नित्य हैं और सारे जीवों में प्रमुख व्यक्ति हैं। ( कठ उपनिषद २.२.१३)

दुर्भाग्यवश , नास्तिकतावादी विज्ञान यह स्वीकार नहीं करेगा कि पदार्थ जीवन से उत्पन्न होता है। वैज्ञानिक उनके इस सर्वाधिक तर्कहीन तथा मूर्खतापूर्ण सिद्धान्त पर बल देते हैं कि जीवन की उत्पत्ति पदार्थ से होती है , भले ही यह बिल्कुल असम्भव हो। वे अपनी प्रयोगशालाओं में सिद्ध नहीं कर सकते कि पदार्थ जीवन उत्पन्न कर सकता है , किन्तु ऐसे उदाहरण हजारों हैं , जो यह दिखाते हैं कि पदार्थ जीवन से आता है। अतएव कृष्णदास कविराज गोस्वामी श्रीचैतन्य-चरितामृत में कहते हैं कि एक बार पूर्ण पुरुषोत्तम भगवान् की अचिन्त्य शक्ति को स्वीकार करने पर बड़ा से बड़ा दार्शनिक या वैज्ञानिक भी भगवान् की शक्ति का विरोध करने वाला दावा प्रस्तुत नहीं कर सकता। अगले श्लोक में यही व्यक्त हुआ है।


## Verse ad/16/82
अम्बुजमम्बुनि जातं क्वचिदपि न जातमम्बुजादम्बु ।
मुर-भिदि तद्विपरीतं पादाम्भोजान्महा-नदी जाता ॥८२॥
*अम्बुजम् —कमल पुष्प ; अम्बुनि —जल में ; जातम् —उगता है ; क्वचित् —किसी समय भी ; अपि —निश्चित रूप से ; न —नहीं ; जातम् —उगता ; अम्बुजात् —कमल पुष्प से ; अम्बु —जल ; मुर-भिदि —मुर असुर के हन्ता कृष्ण में ; तत्-विपरीतम् —ठीक उसके विपरीत ; पाद-अम्भोजात् —उनके चरणों के कमल पुष्प से ; महा-नदी —महान् नदी ; जाता —निकली है।*


### अनुवाद
‘‘‘हर कोई जानता है कि कमल के फूल जल में खिलते हैं, किन्तु कमल में जल कभी नहीं उगता। फिर भी ये सारे विरोधाभास कृष्ण में अद्भुत रूप से सम्भव हैं। गंगा जैसी महान् नदी भगवान् के चरणकमलों से निकली है।


## Verse ad/16/83
गङ्गार महत्त्व——साध्य, साधन ताहार ।
विष्णु-पादोत्पत्ति——‘अनुमान’ अलङ्कार ॥८३॥
*गङ्गार —गंगा का ; महत्त्व —ऐश्वर्य ; साध्य —साध्य , विषय वस्तु ; साधन —साधन ; ताहार —उसका ; विष्णु-पाद-उत्पत्ति —विष्णु भगवान् के चरणकमलों से उसका उद्गम ; अनुमान — ‘अनुमान’ कहलाता है ; अलङ्कार —अलंकार।*


### अनुवाद
‘‘गंगा नदी की असली महिमा यह है कि वह भगवान् विष्णु के चरणकमलों से उत्पन्न हुई हैं। ऐसी परि-कल्पना अनुमान नामक अलंकार है।


## Verse ad/16/84
स्थूल एइ पञ्च दोष, पञ्च अलङ्कार ।
सूक्ष्म विचारिये यदि आछये अपार ॥८४॥
*स्थूल —स्थूल ; एइ —ये ; पञ्च —पाँच ; दोष —दोष ; पञ्च —पाँच ; अलङ्कार —अलंकार ; सूक्ष्म —सूक्ष्म ; विचारिये —हम विचार करते हैं ; यदि —यदि ; आछये —हैं ; अपार —असीम।*


### अनुवाद
‘‘मैंने पाँच स्थूल दोषों तथा पाँच साहित्यिक अलंकारों पर ही विचार किया है, किन्तु यदि हम सूक्ष्म विचार करें, तो पायेंगे कि दोषों की गणना कर पाना सम्भव नहीं है।


## Verse ad/16/85
प्रतिभा, कवित्व तोमार देवता-प्रसादे ।
अविचार काव्ये अवश्य पड़े दोष-बाधे ॥८५॥
*प्रतिभा —प्रतिभा ; कवित्व —कवित्व ; तोमार —आपकी ; देवता —देवता की ; प्रसादे —दया से ; अविचार —बिना अच्छे निर्णय के ; काव्ये —कविता में ; अवश्य —अवश्य ; पड़े —है ; दोष —दोष ; बाधे —अवरोध।*


### अनुवाद
‘‘आपको कवि-कल्पना तथा प्रतिभा अपने आराध्य देव की कृपा से प्राप्त हुई है। किन्तु यदि काव्य की ठीक से समीक्षा नहीं की जाती है, तो वह निश्चय ही आलोचित होता है।


## Verse ad/16/86
विचारि’ कवित्व कैले हय सुनिर्मल ।
सालङ्कार हैले अर्थ करे झलमल ॥८६॥
*विचारि’ —उचित विचार करके ; कवित्व —काव्यमय व्यवस्था ; कैले —यदि की जाए ; हय —यह हो जाता है ; सुनिर्मल —बहुत निर्मल ; स-अलङ्कार —अलंकारों के साथ ; हैले —यदि यह हो ; अर्थ —अर्थ ; करे —करता है ; झलमल —चमकता है।*


### अनुवाद
‘‘यदि विचारपूर्वक कवित्व का प्रयोग किया जाए, तो वह अत्यन्त निर्मल होता है और रूपकों तथा उपमाओं से वह चमकने लगता है।’’


## Verse ad/16/87
शुनिया प्रभुर व्याख्या दिग्विजयी विस्मित ।
मुखे ना नि:सरे वाक्य, प्रतिभा स्तम्भित ॥८७॥
*शुनिया —सुनकर ; प्रभुर —महाप्रभु की ; व्याख्या —व्याख्या ; दिग्-विजयी —दिग् विजयी ; विस्मित —चकित हो गया ; मुखे —मुख में ; ना —नहीं ; नि:सरे —निकला ; वाक्य —शब्द ; प्रतिभा —प्रतिभा ; स्तम्भित —जड़ बन गई।*


### अनुवाद
चैतन्य महाप्रभु की व्याख्या सुनकर दिग्विजयी कवि हतप्रभ हो गया, उसकी सारी चतुराई जड़ बन गई और उसके मुख से शब्द ही निकल नहीं पाए।


## Verse ad/16/88
कहिते चाहये किछु, ना आइसे उत्तर ।
तबे विचारये मने हइया फाँफर ॥८८॥
*कहिते —बोलना ; चाहये —चाहता है ; किछु —कुछ ; ना —नहीं ; आइसे —आता है ; उत्तर —कोई उत्तर ; तबे —उसके बाद ; विचारये —विचार करता है ; मने —मन में ; हइया —होकर ; फाँफर —विक्षिप्त।*


### अनुवाद
वह कुछ कहना चाहता था, किन्तु उसके मुँह से कोई उत्तर नहीं निकलता था। तब वह अपने मन में इस उलझन पर विचार करने लगा।


## Verse ad/16/89
पड़ुया बालक कैल मोर बुद्धि लोप ।
जानि——सरस्वती मोरे करियाछेन कोप ॥८९॥
*पड़ुया —विद्यार्थी ; बालक —बालक ; कैल —किया ; मोर —मेरा ; बुद्धि —बुद्धि ; लोप —लुप्त ; जानि —मैं समझ सकता हूँ ; सरस्वती —सरस्वती माता ; मोरे —मेरे साथ ; करियाछेन —हो गयी होंगी ; कोप —क्रुद्ध।*


### अनुवाद
‘‘इस छोटे से बालक ने मेरी बुद्धि को अवरुद्ध कर दिया है। अतएव मेरी समझ में आता है कि माता सरस्वती मुझ से रूठ गई हैं।


### तात्पर्य
भगवद्गीता में स्पष्ट कहा गया है कि सारी बुद्धि प्रत्येक के हृदय में स्थित परमात्मा रूप भगवान् से आती है। परमात्मा ने पण्डित को यह समझने की बुद्धि दी , क्योंकि उसे अपनी विद्या का गर्व था और वह भगवान् को भी पराजित करना चाहता था , इसलिए भगवान् की इच्छा से तथा माता सरस्वती के माध्यम से वह पराजित हो गया। अतएव किसी को अपने पद का अधिक गर्व नहीं होना चाहिए। कोई कितना ही बड़ा विद्वान क्यों न हो , किन्तु यदि वह भगवान् के चरणों पर अपराध करता है , तो वह अपनी विद्या के बावजूद ठीक से बोल नहीं सकेगा। हम सभी प्रकार से नियंत्रित हैं। अतएव हमारा एकमात्र कर्तव्य यह है कि सदैव भगवान् के चरणकमलों की शरण लें और झूठा गर्व न करें। माता सरस्वती ने दिग्विजयी पण्डित पर कृपा करने के लिए ऐसी स्थिति उत्पन्न की , जिससे वह भगवान् श्री चैतन्य महाप्रभु की शरण में जा सके।


## Verse ad/16/90
ये व्याख्या करिल, से मनुष्येर नहे शक्ति ।
निमाञि-मुखे रहि’ बले आपने सरस्वती ॥९०॥
*ये व्याख्या —जो व्याख्या ; करिल —उसने की है ; से —वह ; मनुष्येर —किसी मानव की ; नहे —नहीं है ; शक्ति —शक्ति ; निमाञि-मुखे —इस बालक निमाइ के मुख में ; रहि’ —रहकर , बाकी ; बले —बोलती है ; आपने —अपने आप , स्वयं ; सरस्वती —माता सरस्वती।*


### अनुवाद
‘‘इस लड़के ने जो अद्भुत व्याख्या की है, वह किसी भी मनुष्य के लिए सम्भव नहीं हो सकती थी। अतएव माता सरस्वती ही उसके मुख से स्वयं बोली होंगी।’’


## Verse ad/16/91
एत भावि’ कहे——शुन, निमाञि पण्डित ।
तव व्याख्या शुनि’ आमि हइलाँ विस्मित ॥९१॥
*एत भावि —ऐसा सोचकर ; कहे —पण्डित कहता है ; शुन —सुनो ; निमाञि पण्डित —ओ निमाइ पण्डित ; तव —आपकी ; व्याख्या —व्याख्याएँ ; शुनि’ —सुनकर ; आमि —मैं ; हइलाँ —हो गया हूँ ; विस्मित —चकित।*


### अनुवाद
यह सोचकर पण्डित ने कहा, ‘‘हे निमाइ पण्डित, मेरी बात सुनो। आपकी व्याख्या सुनकर मैं तो आश्चर्यचकित हो गया हूँ।


## Verse ad/16/92
अलङ्कार नाहि पड़, नाहि शास्त्राभ्यास ।
केमने ए सब अर्थ करिले प्रकाश ॥९२॥
*अलङ्कार —अलंकार ; नाहि पद —आपने कभी नहीं पढ़ा ; नाहि —नही है ; शास्त्र-अभ्यास —शास्त्रों की चर्चा में लम्बा अभ्यास ; केमने —किस प्रकार ; ए सब —ये सब ; अर्थ —अर्थ ; करिले —आपने किए हैं ; प्रकाश —प्रकट।*


### अनुवाद
‘‘मैं चकित हूँ। आप साहित्य-शास्त्र के विद्यार्थी नहीं हैं और आपको शास्त्र पढ़ने का दीर्घकालीन अनुभव भी नहीं है। तो फिर आप ये सारी आलोचनात्मक बातों की व्याख्या कैसे कर सके?’’


## Verse ad/16/93
इहा शुनि’ महाप्रभु अति बड़ रङ्गी ।
ताँहार हृदय जानि’ कहे करि’ भङ्गी ॥९३॥
*इहा शुनि’ —यह सुनकर ; महाप्रभु —चैतन्य महाप्रभु ; अति —बहुत ; बड़ —अधिक ; रङ्गी —हँसी में ; ताँहार —उसका ; हृदय —हृदय ; जानि’ —जानकर ; कहे —कहा ; करि’ —करके ; भङ्गी —संकेत।*


### अनुवाद
यह सुनकर तथा पण्डित के मन की बात जानकर श्री चैतन्य महाप्रभु ने हँसी में उत्तर दिया।


## Verse ad/16/94
शास्त्रेर विचार भाल-मन्द नाहि जानि ।
सरस्वती ये बलाय, सेइ बलि वाणी ॥९४॥
*शास्त्रेर विचार —शास्त्र की चर्चा ; भाल-मन्द —अच्छा बुरा ; नाहि जानि —नहीं जानता हूँ ; सरस्वती —माता सरस्वती ; ये बलाय —जो कुछ वह कहती है ; सेइ —वे ; बलि —मैं कहता हूँ ; वाणी —शब्द।*


### अनुवाद
‘‘हे महोदय, मैं यह नहीं जानता कि अच्छी रचना क्या है और बुरी क्या है। किन्तु मैंने जो कुछ भी कहा है, उसे माता सरस्वती द्वारा कहा गया समझा जाना चाहिए।’’


## Verse ad/16/95
इहा शुनि’ दिग्विजयी करिल निश्चय ।
शिशु-द्वारे देवी मोरे कैल पराजय ॥९५॥
*इहा शुनि’ —यह सुनकर ; दिग्-विजयी —दिग् विजयी ; करिल —किया ; निश्चय —निर्णय ; शिशु-द्वारे — इस बालक द्वारा ; देवी —माता सरस्वती ; मोरे —मुझे ; कैल —किया है ; पराजय —पराजय।*


### अनुवाद
जब पण्डित ने चैतन्य महाप्रभु से यह निर्णय सुना, तो वह दु:खी हुआ और आश्चर्य करने लगा कि माता सरस्वती ने उसे छोटे बालक के माध्यम से क्यों हराना चाहा।


## Verse ad/16/96
आजि ताँरे निवेदिब, करि’ जप-ध्यान ।
शिशु-द्वारे कैल मोरे एत अपमान ॥९६॥
*आजि —आज ; ताँरे —उनको ; निवेदिब —मैं प्रार्थना करूँगा ; करि’ —करके ; जप —जप ; ध्यान —ध्यान ; शिशु-द्वारे —बालक द्वारा ; कैल —किया है ; मोरे —मुझे ; एत —इतना अधिक ; अपमान —अपमान।*


### अनुवाद
उस दिग्विजयी ने सोचा, ‘‘मैं सरस्वती देवी की स्तुति करूँगा, उनका ध्यान करूँगा तथा उनसे यह पूछुँगा कि आपने इस बालक के माध्यम से मेरा ऐसा घोर अपमान क्यों कराया।’’


## Verse ad/16/97
वस्तुत: सरस्वती अशुद्ध श्लोक कराइल ।
विचार-समय ताँर बुद्धि आच्छादिल ॥९७॥
*वस्तुत: —वास्तव में ; सरस्वती — माता सरस्वती ने ; अशुद्ध —अशुद्ध ; श्लोक —श्लोक ; कराइल —रचना करवाई ; विचार-समय —समीक्षा के समय ; ताँर — उसकी ; बुद्धि —बुद्धि ; आच्छादिल —ढक दी।*


### अनुवाद
वास्तव में सरस्वती ने ही उस दिग्विजयी को अशुद्ध ढंग से अपना श्लोक रचने के लिए प्रेरित किया था। यही नहीं, जब श्लोक की व्याख्या हुई तो उन्होंने उसकी बुद्धि पर परदा डाल दिया, जिससे महाप्रभु की बुद्धि जीत गई।


## Verse ad/16/98
तबे शिष्य-गण सब हासिते लागिल ।
ता’-सबा निषेधि’ प्रभु कविरे कहिल ॥९८॥
*तबे —उस समय ; शिष्य-गण —शिष्य गण ; सब —सब ; हासिते —हँसने ; लागिल —लगे ; ता’-सबा —उन सबको ; निषेधि’ —मना करने के लिए ; प्रभु —महाप्रभु ; कविरे —कवि से ; कहिल —बोले।*


### अनुवाद
जब वह दिग्विजयी कवि इस तरह परास्त हो गया, तो वहाँ पर बैठे हुए महाप्रभु के सारे शिष्य जोर-जोर से हँसने लगे। किन्तु श्री चैतन्य महाप्रभु ने उन्हें ऐसा करने से मना किया और कवि को इस तरह से सम्बोधित किया।


## Verse ad/16/99
तुमि बड़ पण्डित, महाकवि-शिरोमणि ।
याँर मुखे बाहिराय ऐछे कव्य-वाणी ॥९९॥
*तुमि —आप ; बड़ पण्डित —बड़े विद्वान पण्डित ; महा-कवि —सभी महान् कवियों में से ; शिरोमणि —सर्वोच्च ; याँर —जिनके ; मुखे —मुख से ; बाहिराय —निकलती है ; ऐछे —ऐसी ; काव्य-वाणी —काव्य वाणी।*


### अनुवाद
‘‘आप बहुत बड़े पण्डित तथा सभी महाकवियों में शिरोमणि हैं, अन्यथा इतना अच्छा काव्य आपके मुख से कैसे निकलता?


## Verse ad/16/100
तोमार कवित्व येन गङ्गा-जल-धार ।
तोमा-सम कवि कोथा नाहि देखि आर ॥१००॥
*तोमार —आपकी ; कवित्व —कवित्व की प्रतिभा ; येन —जैसे ; गङ्गा-जल-धार —गंगा जल की धारा ; तोमा-सम —आपके जैसा ; कवि —कवि ; कोथा —कहीं भी ; नाहि —नहीं ; देखि —मैं देखता हूँ ; आर —दूसरा कोई।*


### अनुवाद
‘‘आपका काव्य-चातुर्य निरन्तर प्रवाहित होने वाले गंगा जल की तरह है। मुझे संसार में ऐसा कोई नहीं दिखता, जो आपकी बराबरी कर सके।


## Verse ad/16/101
भवभूति, जयदेव, आर कालिदास ।
ताँ-सबार कवित्वे आछे दोषेर प्रकाश ॥१०१॥
*भवभूति — भवभूति ; जयदेव —जयदेव ; आर —और ; कालिदास —कालिदास ; ताँ-सबार —उन सबकी ; कवित्वे — कवित्व शक्ति में ; आछे —है ; दोषेर —दोष ; प्रकाश —प्रकट।*


### अनुवाद
‘‘भवभूति, जयदेव तथा कालिदास जैसे महाकवियों के काव्य में भी अनेक दोष हैं।


## Verse ad/16/102
दोष-गुण-विचार——एइ अल्प करि’ मानि ।
कवित्व-करणे शक्ति, ताँहा से वाखानि ॥१०२॥
*दोष-गुण-विचार —किसी की कविता को अच्छा-बुरा कहना ; एइ —यह ; अल्प —अल्प ; करि’ —करके ; मानि —मैं समझता हूँ ; कवित्व —कवित्व की प्रतिभा ; करणे —करने में ; शक्ति —शक्ति ; ताँहा —वह ; से —हम ; वाखानि —वर्णन करते हैं।*


### अनुवाद
‘‘ऐसे दोषों को नगण्य मानना चाहिए। केवल इतना ही देखना चाहिए कि ऐसे कवियों ने किस तरह अपनी कवित्व-शक्ति का प्रदर्शन किया है।


### तात्पर्य
श्रीमद्भागवत ( १.५.११) में कहा गया है:

‘‘ भगवान् की महिमा का वर्णन करने में अनुभवहीन व्यक्ति अनेक दोषों से युक्त काव्य रच सकता है , किन्तु उसमें भगवान् का महिमागान होने से महापुरुष उसे पढ़ते , सुनते हैं और उसका कीर्तन करते हैं।’’ छोटी-मोटी साहित्यिक त्रुटियों के होते हुए भी विषय की महत्ता के आधार पर काव्य को पढ़ना चाहिए। वैष्णव दर्शन के अनुसार कोई भी साहित्य , जो भगवान् की महिमा का गायन करता हो , चाहे वह ठीक से लिखा गया हो अथवा नहीं , सर्वोत्तम होता है। इसमें अन्य किसी प्रकार के विचार की आवश्यकता नहीं है। भवभूति या श्रीकण्ठ की काव्य रचनाओं में मालती - माधव , उत्तर-चरित , वीर-चरित तथा अन्य अनेक संस्कृत नाटक सम्मिलित हैं। यह महाकवि नीलकण्ठ नामक ब्राह्मण के पुत्ररूप में भोजराज के काल में उत्पन्न हुआ था। कालिदास महाराज विक्रमादित्य के समय फूले-फले और राज-कवि बने। उन्होंने लगभग ३०-४० संस्कृत नाटक लिखे , जिनमें कुमारसम्भव , अभिज्ञान-शकुन्तला तथा मेघदूत प्रसिद्ध हैं। उनका नाटक रघुवंश विशेष प्रसिद्ध है। जयदेव का विवरण हम आदिलीला के अन्तर्गत तेरहवें अध्याय में दे चुके हैं।


## Verse ad/16/103
शैशव-चापल्य किछु ना लबे आमार ।
शिष्येर समान मुञि ना हँ तोमार ॥१०३॥
*शैशव —बचपना ; चापल्य —धृष्टता ; किछु —कुछ ; ना —न ; लबे —कृपया लो ; आमार —मेरे ; शिष्येर —शिष्यों का ; समान —समान ; मुञि —मैं ; न —नहीं ; हँ —हूँ ; तोमार —आपका।*


### अनुवाद
‘‘मैं आपका शिष्य भी होने योग्य नहीं हूँ। अतएव मैंने जो भी बालसुलभ धृष्टता की है, उसे बुरा नहीं मानें।’’


## Verse ad/16/104
आजि वासा’ याह, कालि मिलिब आबार ।
शुनिब तोमार मुखे शास्त्रेर विचार ॥१०४॥
*आजि —आज ; वासा’ —विश्राम स्थल ; याह —लौट जाओ ; कालि —कल ; मिलिब —हम मिलेंगे ; आबार —फिर ; शुनिब —मैं सुनूँगा ; तोमार मुखे —आपके मुख से ; शास्त्रेर —शास्त्रों पर ; विचार —चर्चा।*


### अनुवाद
‘‘कृपया घर जायें। कल हम फिर से मिलेंगे, ताकि मैं आपके मुख से शास्त्र-सम्बन्धी चर्चाएँ सुन सकूँ।’’


## Verse ad/16/105
एइ-मते निज घरे गेला दुइ जन ।
कवि रात्रे कैल सरस्वती-आराधन ॥१०५॥
*एइ-मते —इस प्रकार ; निज घरे —अपने अपने घरों को ; गेला —लौट गये ; दुइ जन —वे दोनों ; कवि —कवि ; रात्रे —रात को ; कैल —की ; सरस्वती —माता सरस्वती की ; आराधन —पूजा।*


### अनुवाद
इस तरह कवि और चैतन्य महाप्रभु दोनों जन अपने-अपने घर चले गये और कवि ने रात में माता सरस्वती का आराधन किया।


## Verse ad/16/106
सरस्वती स्वप्ने ताँरे उपदेश कैल ।
साक्षातीश्वर करि’ प्रभुके जानिल ॥१०६॥
*सरस्वती —माता सरस्वती ने ; स्वप्ने —स्वप्न में ; ताँरे —उसको ; उपदेश — उपदेश ; कैल —दिया ; साक्षात् —साक्षात् ; ईश्वर —ईश्वर ; करि’ —स्वीकार करके ; प्रभुके — महाप्रभु को ; जानिल —वह समझ गया।*


### अनुवाद
सरस्वती देवी ने स्वप्न में उसे महाप्रभु के पद की जानकारी दी और दिग्विजयी कवि यह समझ गया कि चैतन्य महाप्रभु साक्षात् पूर्ण पुरुषोत्तम भगवान् हैं।


## Verse ad/16/107
प्राते आसि’ प्रभु-पदे लइल शरण ।
प्रभु कृपा कैल, ताँर खण्डिल बन्धन ॥१०७॥
*प्राते —प्रात: काल ; आसि’ —वापस लौटकर ; प्रभु-पदे — महाप्रभु के चरणकमलों की ; लइल —ली ; शरण —शरण ; प्रभु —महाप्रभु ; कृपा —कृपा ; कैल — दिखाई ; ताँर —उसके ; खण्डिल —काट दिये ; बन्धन —सभी बन्धन।*


### अनुवाद
दूसरे दिन वह कवि भगवान् चैतन्य के पास आया और उनके चरणकमलों में शरणागत हो गया। महाप्रभु ने उस पर कृपा की और उसके भौतिक आसक्ति के सारे बन्धन काट दिये।


### तात्पर्य
भगवान् कृष्ण ने भगवद्गीता यथारूप में उपदेश दिया है कि , ‘‘ सभी परिस्थितियों में मेरी शरण में आओ।’’ महाप्रभु ने भी उसी विधि का समर्थन किया। दिग्विजयी ने महाप्रभु की शरण ग्रहण की और महाप्रभु ने उस पर कृपा की। जिस व्यक्ति पर भगवान् की कृपा हो जाती है , वह भौतिक बन्धन से छूट जाता है , जैसाकि भगवद्गीता ( ४.९) में कहा गया है: त्यक्त्वा देहं पुनर्जन्म नैति मामेति सोऽर्जुन।


## Verse ad/16/108
भाग्यवन्त दिग्विजयी सफल-जीवन ।
विद्या-बले पाइल महाप्रभुर चरण ॥१०८॥
*भाग्यवन्त —बहुत भाग्यवान् ; दिग्-विजयी —दिग्विजयी ; सफल — सफल ; जीवन —जीवन ; विद्या-बले —विद्या के बल से ; पाइल —पाये ; महा-प्रभुर —श्री चैतन्य महाप्रभु के ; चरण — चरणकमल।*


### अनुवाद
वह दिग्विजयी कवि निश्चित रूप से परम भाग्यशाली था। उसका जीवन उसकी विशद विद्या और पाण्डित्यपूर्ण अध्ययन कौशल के कारण सफल हुआ और इस तरह उसे चैतन्य महाप्रभु की शरण प्राप्त हुई।


### तात्पर्य
श्री नरोत्तम दास ठाकुर ने गाया है कि चैतन्य महाप्रभु के चरणकमलों में शरण प्राप्त करने की सर्वोत्तम योग्यता है सर्वाधिक पतित होना , क्योंकि भगवान् विशेष रूप से पतितात्माओं का उद्धार करने के लिए ही अवतरित हुए थे। इस युग में पण्डित तो बहुत थोड़े हैं। प्राय: सभी लोग पतित मांसाहारी , शराबी , जुआरी या व्यभिचारी हैं। ऐसे व्यक्ति कभी-भी विद्वान नहीं माने जाते , भले ही वे ऐसा दिखावा करते हों। चूँकि ये तथाकथित विद्वान सतही तौर पर देखते हैं कि चैतन्य महाप्रभु पतितात्माओं का साथ देते हैं , अतएव वे सोचते हैं कि महाप्रभु केवल निम्न वर्गों के लोगों के लिए हैं और उन्हें महाप्रभु की आवश्यकता नहीं है। अतएव ऐसे विद्वान कृष्णभावनामृत आन्दोलन में सम्मिलित नहीं होते। इसलिए झूठे ज्ञान से गर्वित रहना कृष्णभावनामृत आन्दोलन में आने के लिए अयोग्यता ही है। किन्तु यह ऐसा विशेष उदाहरण है , जिसमें महान् पण्डित होते हुए भी दिग्विजयी कवि पर महाप्रभु ने कृपा की , क्योंकि उसने विनीत भाव से आत्मसमर्पण किया।


## Verse ad/16/109
ए-सब लीला वर्णियाछेन वृन्दावन-दास ।
ये किछु विशेष इहाँ करिल प्रकाश ॥१०९॥
*ए-सब —ये सब ; लीला —लीलाएँ ; वर्णियाछेन —वर्णन की हैं ; वृन्दावन-दास —वृन्दावन दास ठाकुर ने ; ये किछु — जो कुछ ; विशेष —विशेष ; इहाँ —इस सम्बन्ध में ; करिल —मैंने किया है ; प्रकाश —प्रस्तुत।*


### अनुवाद
श्रील वृन्दावन दास ठाकुर ने इन सारी घटनाओं का विस्तार से वर्णन किया है। मैंने तो उन विशिष्ट घटनाओं को ही प्रस्तुत किया है, जिनका वर्णन उन्होंने नहीं किया।


## Verse ad/16/110
चैतन्य-गोसाञिर लीला——अमृतेर धार ।
सर्वेन्द्रिय तृप्त हय श्रवणे याहार ॥११०॥
*चैतन्य-गोसाञिर लीला —चैतन्य महाप्रभु की लीलाएँ ; अमृतेर धार —अमृत की धारा ; सर्व-इन्द्रिय —सर्व इन्द्रिय ; तृप्त —तृप्त ; हय —होती हैं ; श्रवणे —सुनने से ; याहार —उनको।*


### अनुवाद
श्री चैतन्य महाप्रभु की लीलाओं के अमृतकण हर किसी सुनने वाले की इन्द्रियों को तृप्त करने वाले हैं।


## Verse ad/16/111
श्री-रूप-रघुनाथ-पदे यार आश ।
चैतन्य-चरितामृत कहे कृष्णदास ॥१११॥
*श्री-रूप —श्रील रूप गोस्वामी ; रघुनाथ — श्रील रघुनाथ दास गोस्वामी ; पदे —के चरणकमलों पर ; यार —जिनकी ; आश —आशा ; चैतन्य-चरितामृत — चैतन्य चरितामृत नामक ग्रन्थ ; कहे —वर्णन करता है ; कृष्णदास —श्रील कृष्णदास कविराज गोस्वामी।*


### अनुवाद
श्री रूप तथा श्री रघुनाथ के चरणकमलों की वन्दना करता हुआ तथा उनकी कृपा की कामना करता हुआ, मैं कृष्णदास उन्हीं के चरणचिह्नों का अनुसरण करते हुए श्रीचैतन्य-चरितामृत का वर्णन कर रहा हूँ।
